---  
date: 2010-09-11  
program_type: "گلهای-رنگارنگ"  
program_number: '۱۷۲'  
dastgah: 'شور'
singers: ["بنان"]  
players: ["حسین یاحقی", "ابوالحسن صبا", "علی تجویدی"]  
composers: ["پرویز یاحقی"]  
poets: ["میرزا عبدالجواد ادیب نیشابوری", "ملک‌الشعرای بهار", "اسماعیل نواب صفا", "فروغی بسطامی"]  
announcers: ["روشنک"]  
---  

(میرزا عبدالجواد ادیب نیشابوری)  

همچو فرهاد بود کوه‌کنی پیشه‌ی ما  
کوه ما سینه‌ی ما ناخن ما تیشه‌ی ما  
بهر یک جرعه‌ی می منت ساقی نکشیم  
اشک ما باده‌ی ما، دیده‌ی ما شیشه‌ی ما  

---  

(ملک‌الشعرای بهار)  

در طواف شمع می‌گفت این سخن پروانه‌ای  
سوختم زین آشنایان ای خوشا بیگانه‌ای  
بلبل از شوق گل و پروانه از دیدار شمع  
هر یکی سوزد به نوعی در غم جانانه‌ای  
گر اسیر خط و خالی شد دلم عیبم مکن  
مرغ جایی میرود کانجاست آب و دانه‌ای  
عاقلانش باز زنجیر دگر بر پا نهد  
روزی ار زنجیر از هم بگسلد دیوانه‌ای  
این جنون تنها نه مجنون را مسلم شد بهار  
باش کز ما هم فتد اندر جهان افسانه‌ای  

---  

(اسماعیل نواب صفا)  

ای امید دل من کجایی؟  
همچو بختم کنارم نیایی  
آشناسوز و دیرآشنایی  
یا بلای دل مبتلایی  

بی‌وفا، بی‌وفا، بی‌وفایی  

تو غارتگر عقل و هوشی  
به آزار جانم چه کوشی؟  
چو نی دارم در جان خروشی  

تو غارتگر عقل و هوشی  
به آزار جانم چه کوشی؟  
چو نی دارم در جان خروشی  

چه خواهم از تو، جز نگاهی؟  
چه خواهی از جانم، چه خواهی؟  

ندارم جز عشقت گناهی  
ندارم جز عشقت گناهی  

بر سیه‌بختی من گواهی  
چون دو چشم مست از دل‌سیاهی  
کو به غیر از آغوشت پناهی؟  

آتشی، سرکشی، فتنه‌جویی  
آفتی، خانه‌سوزی، گناهی  
عشق من جان من را چه کاهی؟  

ماه من! مجلس‌آرا تویی تو  
عشق من! شادی‌افزا تویی تو  
روشنی‌بخش دل‌ها تویی تو  
راحت جان شیدا تویی تو  
سرگران از چه با ما تویی تو؟  

---  

(فروغی بسطامی)  

کنون که صاحب مژگان شوخ و چشم سیاهی  
نگاه دار دلی را که برده‌ای به نگاهی  
مقیم کوی تو تشویش صبح و شام ندارد  

که در بهشت نه سالی معین است و نه ماهی  
چو در حضور تو ایمان و کفر راه ندارد  
چه مسجدی، چه کنشتی، چه طاعتی، چه گناهی  
