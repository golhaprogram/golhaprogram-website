---
date: "2025-09-03"
date_aired: ""
slug: "گلهای-رنگارنگ/۵۷۵"
program_type: "گلهای-رنگارنگ"
program_number: "۵۷۵"
dastgah: "بیات اصفهان"
singers: ["سیمین غانم", "محمدرضا شجریان"]
players: ["منصور صارمی", "جهانگیر ملک","همایون خرم" ]
announcers: ["روشنک"]
composers: ["همایون خرم"]
poets: ["حافظ","سعدی","محمدعلی شیرازی","رهی معیری"]
draft: false
---


(رهی معیری)  

خیال‌انگیز و جان‌پرور، چو بوی گل سراپایی  
نداری غیر از این عیبی، که می‌دانی که زیبایی  
منم ابر و، تویی گلبن، که می‌خندی چو می‌گریم  
تویی مهر و منم اختر، که می‌میرم چو می‌آیی  
مراد ما نجویی ورنه رندان هوس‌جو را  
بهار شادی‌انگیزی، حریف باده‌پیمایی  
مه روشن، میان اختران، پنهان نمی‌ماند  
میان شاخه‌های گل مشو پنهان که پیدایی  

---  

(محمدعلی شیرازی)  

مرا که با تو شادم، پریشان مکن  
بیا و سیل اشکم، به دامان مکن  

بیا بیا به خاطر عشقم، دل مرا یک دم  
ز غم جدا کن، ز غم جدا کن  

من عاشقم، به پای این پیمان، اگر ندادم جان  
مرا رها کن، مرا رها کن  

رمیده‌جان و دل‌شکسته، منم به پای تو نشسته  
منم به ماتم جوانی، نشسته ناامید و خسته  

شکسته‌ای دل مرا، به من بگو چرا چرا به سنگ غم‌ها  
از این قفس کجا گریزم، که همچو مرغ شکسته‌بالم  
نمی‌دانم به غم چه گویم، اگر بپرسد کسی ز حالم  

فلک به سنگ کینه‌ها، شکسته قامت مرا  
مگر چه کرده‌ام خدایا  

شکسته‌سر، شکسته‌پا، ز عشق و زندگی جدا  
کنون کجا روم خدایا  

بیا بیا به خاطر عشقم، دل مرا یک دم  
ز غم جدا کن، ز غم جدا کن  

من عاشقم، به پای این پیمان، اگر ندادم جان  
مرا رها کن، مرا رها کن  

---  

(سعدی)

خوش‌تر از دوران عشق ایام نیست  
بامداد عاشقان را شام نیست  
مطربان رفتند و صوفی در سماع  
عشق را آغاز هست انجام نیست  
از هزاران در یکی گیرد سماع  
زآن که هرکس محرم پیغام نیست  

---

(حافظ)

روی بنمای و وجود خودم از یاد بِبَر  
خرمن سوختگان را همه گو باد بِبَر  
ما چو دادیم دل و دیده به طوفان بلا  
گو بیا سیل غم و خانه ز بنیاد بِبَر  
دوش می‌گفت به مژگان درازت بکشم  
یارب از خاطرش اندیشه‌ی بیداد بِبَر  
حافظ اندیشه کن از نازکی خاطر یار  
برو از درگهش این ناله و فریاد بِبَر  

---

(سعدی)

آشنایان ره بدین معنی برند  
در سرای خاص، بار عام نیست  
تا نسوزد برنیاید بوی عود  
پخته داند کاین سخن با خام نیست  
مستی از من پرس و شور عاشقی  
وآن کجا داند که دُردآشام نیست  

---

