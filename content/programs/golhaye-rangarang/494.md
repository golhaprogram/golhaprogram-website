---
date: "2025-11-19"
date_aired: ""
slug: "گلهای-رنگارنگ/۴۹۴"
program_type: "گلهای-رنگارنگ"
program_number: "۴۹۴"
dastgah: "بیات اصفهان"
singers: ["الهه","عبدالوهاب شهیدی"]
players: ["همایون خرم", "مجید نجاحی"]
announcers: ["آذر پژوهش"]
composers: ["همایون خرم"]
poets: ["خرسندی شیرازی","عبدالرحمن جامی","فروغی بسطامی","تورج نگهبان","واصل کابلی"]
draft: false
---

(واصل کابلی)

ساقیا فصل گل آمد، میِ گل‌فامِ تو كو  
آب تو، آتش تو، پخته‌ی تو، خام تو كو  
گفته بودی، به سرت آیم، اگر جان بدهی  
خط تو، نامه‌ی تو، پیك تو، پیغام تو كو  

---

(تورج نگهبان)

منم مجنون كویَت، تویی لیلای لیلا  
ز شعله‌ی نگاهت، شده عشقم هویدا  
خدایا، خدایا، خدایا  

عشق من، من تو را می‌پرستم  
بی تو هرگز ندانم چه هستم  
گر روزی عشقت پایان پذیرد  
كس جای آن را در دل نگیرد  

منم مجنون كویَت تویی لیلای لیلا  
ز شعله‌ی نگاهت، شده عشقم هویدا  
خدایا، خدایا، خدایا  

بیگانه‌ام خوانی چرا، ای با دل من آشنا  
تركم مكن بهر خدا، تو می‌بری به خدا، دل مرا  

عشق من، من تو را می‌پرستم  
بی تو هرگز ندانم چه هستم  
گر روزی عشقت پایان پذیرد  
كس جای آن را در دل نگیرد  

منم مجنون كویَت، تویی لیلای لیلا  
ز شعله‌ی نگاهت، شده عشقم هویدا  
خدایا، خدایا، خدایا  

---

(خرسندی شیرازی)

تا شد از دست، سر طرّه‌ی جانانه‌ی ما  
در بر آرام نگیرد، دل دیوانه‌ی ما  
بام و دیوار براندازم و ویرانه شَوَم  
تا چو خورشید بتابی، تو به ویرانه‌ی ما  
منم و گوشه‌ی كاشانه و هجر و شب تار  
كاش چون شمع بیایی تو به كاشانه‌ی ما  
همه بر باد شد از دست تو ای سیل عظیم  
كِشت ما، خرمن ما، كلبه‌ی ما، خانه‌ی ما  

---

(عبدالرحمان جامی)

ای ز تو كوه كوه غم، بر دل مبتلای من  
نیست مراد خاطرت، جز غم و جز بلای من  
هر مژه كرده جوی خون، بر رخ من روان، ولی  
كیست كه با تو دم زند، از من و ماجرای من  
مهر و وفای من ببین، ترك جفای خود بكن  
زان كه جفای چون تویی، نیست كم از وفای من  
نامه‌صفت سیاه‌رو، مانم اگر نه فضل تو  
خامه‌ی مغفرت كشد، بر ورق خطای من  
باد همیشه تا بوَد، نام و نشان ز بود ما  
مسندِ ناز، جای تو، خاك نیاز، جای من  

---

(فروغی بسطامی)

اندوه تو شد وارد كاشانه‌ام امشب  
مهمان عزیز آمده در خانه‌ام امشب  
از من بگریزید كه مِی خورده‌ام امروز  
با من منشینید كه دیوانه‌ام امشب  

---