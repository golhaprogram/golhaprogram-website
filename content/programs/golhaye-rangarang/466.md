---
date: "2012-03-05"
date_aired: ""
slug: "گلهای-رنگارنگ/۴۶۶"
program_type: "گلهای-رنگارنگ"
program_number: "۴۶۶"
dastgah: "دشتی"
singers: ["الهه", "عبدالوهاب شهیدی"]
players: ["حبیب‌الله بدیعی", "مجید نجاحی"]
conductors: ["جواد معروفی"]
composers: ["زرین پنجه"]
announcers: ["فیروزه امیرمعز"]
poets: ["حافظ", "سیمین بهبهانی", "رهی معیری", "پژمان بختیاری", "نظامی گنجوی"]
draft: false
---

(رهی معیری)  

یاد ایامی که در گلش فغانی داشتم  
در میان لاله و گل آشیانی داشتم  
درد بی‌عشقی ز جانم برده طاقت ورنه من  
داشتم آرام تا آرام جانی داشتم  

============================================  

(سیمین بهبهانی)  

خداحافظ ای جوانی‌ من، شادمانی من، یار نیمه‌راهم  
خداحافظ ای که سایه‌صفت، همچنان ز پی‌ات میدود نگاهم  
ز دل‌ دیگر سرخوشی مجو، زان که هستی‌ام با تو می‌رود  
تهی از می‌‌ مانده این سبو، شور و مستی‌ام با تو می‌رود  
ببین چه کردی، ز نقره گردی، به تار گیسوی من زدی  
فغان ز دردم، بگو چه کردم، که پنجه بر روی من زدی  
ز دیده‌ی من گرچه می‌گریزی  
به چشم دلم هم‌چنان عزیزی  
ببین ز پی‌ات، نگاه مرا  
کنون که رَوی، برای خدا آهسته‌تر  
ز حسرت و سوز و ساز من  
نشانه دارد، ترانه‌ی جان‌گداز من  
ز دستم ای دل‌نواز من  
چو می‌روی باری، به خاطر یاری  
آهسته‌تر  

============================================  

(پژمان بختیاری)  

رسید پیری و افسانه‌ی شباب گذشت  
چنان گذشت که گویی مگر به خواب گذشت  
در انتخاب هدف آن‌قدر دقیق شدم‏  
که عمر طی شد و دوران انتخاب گذشت‏  
به جستجوی پل اندر کنار جو ماندم  
ز عقل و عمر به دیوانگی ز آب گذشت‏  
هوای خواندن افسانه‌ی حیاتم نیست‏  
چرا که فصل دل‌آویز این کتاب گذشت  
‏  

============================================  

(حافظ)  

بی مهر رخت روز مرا نور نماندست  
وز عمر مرا جز شب دیجور نماندست  
صبر است مرا چاره‌ی هجران تو لیکن  
چون صبر توان کرد که مقدور نماندست  
هنگام وداع تو ز بس گریه که کردم  
دور از رخ تو چشم مرا نور نماندست  
نزدیک شد آن دم که رقیب تو بگوید  
دور از رخت این خسته‌ی رنجور نماندست  
در هجر تو گر چشم مرا آب روان است  
گو خون جگر ریز که معذور نماندست  

============================================  

(نظامی گنجوی)  

خمیده پشت از آن دارند پیران جهان‌دیده  
که اندر خاک می‌جویند ایام جوانی را  
