---
date: "2025-09-20"
date_aired: ""
slug: "گلهای-رنگارنگ/۵۲۱"
program_type: "گلهای-رنگارنگ"
program_number: "۵۲۱"
dastgah: "بیات ترک"
singers: ["عهدیه", جمال وفایی"]
players: ["جهانگیر ملک", "حبیب‌الله بدیعی", "احمد عبادی"]
announcers: ["فیروزه امیرمعز"]
composers: ["جواد معروفی"]
arrangers: ["جواد معروفی"]
poets: ["وحید دستگردی", "هما میرافشار", "خواجوی کرمانی","حالی ترکمان رازی","رفیق اصفهانی","همام تبریزی"]
draft: false
---

(حالتی ترکمان رازی)

چون ننالم، كه در این سینه دلِ زاری هست  
راحتی نیست در آن خانه كه بیماری هست  
دلم از سینه به تنگ است، خدایا برهان  
هر كجا در قفسی مرغ گرفتاری هست

---

(وحید دستگردی)

از درم دوست فراز آمد و نشناختمش  
سر سودازده در پای نیانداختمش  
هرچه از عشق نشان داشت بیاندوختمش  
هرچه از عقل اثر بود بیانداختمش  
جُست حال دل و گفتم خبرم از دل نیست  
سال‌ها رفته كه در راه وفا باختمش  
گفت با گردش گردون چه كنی، گفتم چرخ  
سپر انداخت، چو شمشیر بر افراختمش  
زان به سرمنزل مقصود رسیدست امید  
كه شب و روز به صحرای طلب تاختمش  
دلِ دلدارشناس است برِ یار عزیز  
زان‌سبب بود كه یار آمد و نشناختمش

---

(خواجوی کرمانی)

گوییا قصد ندارد، كه شود روز، امشب  
یا درآید ز در آن شمع شب‌افروز، امشب  
گر بمیرم به جز از شمع كسی نیست كه او  
بر منِ خسته بگرید ز سر سوز، امشب  
مرغ شب‌خوان كه دم از پرده‌ی عشاق زند  
گو نوا از من شب‌خیز بیاموز، امشب  
هركه در شب، رخ چون ماه تو بیند، گوید  
روز عید است مگر، یا شب نوروز، امشب

---

(رفیق اصفهانی)

هرجا به خاك پا نهم از اشك، تر كنم  
زین چشم تر چه خاك، ندانم به سر كنم  
روز وصال كوته و شرح فراق را  
روز جزا كم است، مگر مختصر كنم  
شیرین كنم به شهدِ سخن، كام روزگار  
روزی اگر دهان، ز لبت پرشكر كنم

---

(همام تبریزی)

پس از سالی، به خوابت دیده‌ام دوش  
مبادا هرگز این خوابم فراموش  
هنوزم هست، دیدار تو در چشم  
هنوزم هست، گفتار تو در گوش

---

(هما میرافشار)

همه خروشی به سینه‌ام، مگر شرابی، ای دل  
به خاك و خون می‌كِشی مرا، مگر عذابی، ای دل  
به سینه سر می‌کوبی، به پیچ‌وتابی، ای دل  
به بحر هستی دیگر، تو چون حبابی، ای دل  
چه‌گونه باورم شود، بین ما نباشد، دگر صفایی  
رمیده‌ای ز آشیان، این تویی كه از سینه‌ی من جدایی  
قدر مهر تو دلا كسی نداند  
بعد تو قصه‌ی تو به جا نماند  
تو كوه دردی، ای دل  
تو اشک سردی، ای دل  
چو برق بلا می‌گذرد، ز ما دیگر این عمر گران  
به سر ‌داده گر ‌از من و تو، نماند نشانی به جهان  
به سینه سر می‌كوبی، به پیچ و تابی، ای دل  
به بحر هستی دیگر، تو چون حبابی، ای دل  
تو كوشی، ای دل، زارم، شده غم، هر شب، یارم  
چه خواهی از خاكستر من، ای دل، ای دل  
رهایی از بیدادت مشكل، مشكل  
چه‌گونه باورم شود، بین ما نباشد، دگر صفایی  
رمیده‌ای ز آشیان، این تویی كه از سینه‌ی من جدایی

---