---
date: "2025-09-09"
date_aired: ""
slug: "گلهای-رنگارنگ/۵۶۹"
program_type: "گلهای-رنگارنگ"
program_number: "۵۶۹"
dastgah: "ابوعطا"
singers: ["ایرج","مرضیه"]
players: ["فرهنگ شریف", "جهانگیر ملک"]
announcers: ["روشنک"]
arrangers: ["فریدون ناصری"]
composers: ["جواد لشگری"]
poets: ["علی‌اصغر شاه‌زیدی","عبید زاکانی","حافظ","سعدی","مریم ساوجی"]
draft: false
---


(عبید زاکانی)  

كرد فارغ، گل رویت ز گلستان ما را  
كفرِ زلفِ تو برآورد، ز ایمان ما را  
تا خیال قد و بالای تو در دل بگذشت  
خاطر آزاد شد از سرو خرامان ما را  
تا به دامان وصالت نرسد دست امید  
دستْ كوته نكند، اشک ز دامان ما را

---

(علی‌اصغر شاه‌زیدی)  

شبی كه مهمان تو بودم  
به شكوه‌ای لب نگشودم  
كه شمع آن انجمن  
نظر نبودش به من  
همه نظرها به نگاهت  
به فتنه‌ی چشم سیاهت  
همه سخنگوی تو  
دل همه سوی تو  
تو غافل ز من، وز غمِ دلِ من  
دل‌آسوده از درد و مشكل من  
كه چه‌ها دیدم، از دست تو  
ز بلای چشم مست تو  
باید بروم، شِكوه از تو كنم، با خدای جهان  
رو سوی خدا، آورم ز غمت، ای بلای زمان  
چه شد دل بریدی  
مگر خود ندیدی  
ز من آن‌همه، مهربانی‌ها  
مكن، ناتوانم، كه من هم جوانم  
ولی دیدم از تو، جوانی‌ها  

---

(سعدی)

من آن نِیم كه دل از مهر دوست بردارم  
وگر ز كینه‌ی دشمن به جان رسد كارم  
نه روی رفتنم از خاك آستانه‌ی دوست  
نه احتمال نشستن، نه پای رفتارم  
كجا روم، كه دلم پای‌بند مهر كسی است  
سفر كنید رفیقان كه من گرفتارم

---

(حافظ)  

ساقی بیا كه یار ز رخ پرده برگرفت  
كار چراغ خلوتیان باز درگرفت  
آن شمع سرگرفته دگر چهره برفروخت  
وین پیر سال‌خورده جوانی ز سر گرفت

---

(مریم ساوجی)

به یاد روی تو دارم، نظر به ماه امشب  
كه راز چشم تو دارد، نگاه ماه امشب  
سزای عشق، به‌جز سوختن نبود  
تو هم بسوز ای دل آلوده‌درگناه امشب  
سپیده می‌دمد و چشم من به روزن صبح  
سپیده را به رُخت كرده اشتباه امشب  
بیا ز بیم رقیبان ز روز بگذاریم  
به سایه‌روشنِ مهتاب، وعده‌گاه امشب

