---
date: "2019-09-25"
date_aired: ""
slug: "گلهای-رنگارنگ/۲۲۵"
program_type: "گلهای-رنگارنگ"
program_number: '۲۲۵'
dastgah: 'افشاری'
singers: ["مرضیه", "اکبر گلپایگانی"]
players: ["مرتضی محجوبی", "علی تجویدی", "حسین تهرانی", "لطف‌الله مجد"]
announcers: ["روشنک", "محمد سلطانی"]
poets: ["عبدالرحمن جامی", "مولوی", "فخرالدین عراقی", "اسماعیل نواب صفا"]
draft: false
---

(عبدالرحمن جامی)  

خوبی و ز تو شکل و شمایل همه خوش  
با عشق تو جان و خرد و دل همه خوش  
خواهی تو به لطف کوش، خواهی به ستم  
هست از تو صفات متقابل همه خوش  

---  

(عبدالرحمن جامی)  

عشق ار چه به سوی هر کسش آهنگ است  
با هیچ‌کسش نه آشتی نِی جنگ است  
بس بی‌رنگ است باده‌ی عشق در او  
این رنگ ز شیشه‌های رنگارنگ است  

---  

(عبدالرحمن جامی)  

گه در هوس روی نکو آویزم  
گه در سر زلف مشک‌بو آویزم  
القصه ز هر چه رنگ و بو یابم  
از زلف تو فی‌الحال در او آویزم  

---  

(مولانا)  

من درد تو را ز دست آسان ندهم  
از دوست به یادگار دردی دارم  
دل بر نکنم ز دوست تا جان ندهم  
کان درد به صد‌هزار درمان ندهم  

---  

(مولانا)  

عاشق همه‌ساله مست و رسوا بادا  
شوریده و ژولیده و شیدا بادا  
در هشیاری غصه‌ی هرچیز خوریم  
چون مست شدیم، هر چه بادا بادا  

---  

(اسماعیل نواب صفا)  

خدایا چه کنم؟ غیر درد و غم، هم‌نفس ندارم  
به جز مشتِ پری، بی تو ای پری، در قفس ندارم  
ای سلسله‌مو، نصیبم كو؟ به‌جز ناکامی  
عاشق شده‌ام، نمی‌ترسم من از بدنامی  
گهی در عشق و شیدایی، حدیث ناتمامم من  
سبوی خانه‌بردوشم، می نادیده‌جامم من  
دل پُرهوس ندارم  
گه چون اشکی، گه چون آهی  
گه جان‌بخشی، گه جان‌کاهی  
گر با من آمیزی، گر از من بگریزی  
نظر سوی کس ندارم  
نظر سوی کس ندارم  

---  

(مولانا)  

دانی شب چیست؟ بشنو ای فرزانه  
خلوت‌كنِ عاشقان ز هر بیگانه  
خاصه كه امشب با مَه‌ام هم‌خانه  
من مستم و مَه عاشق و شب دیوانه  

---  

(فخرالدین عراقی)  

در کوی خرابات کسی را که نیاز است  
هشیاری و مستیش همه عین نماز است  
اسرار خرابات به جز مست نداند  
هشیار چه داند که در این کوی چه راز است  
خواهی که درون حرم عشق خرامی  
در میکده بنشین که ره کعبه دراز است  
از میکده‌ها ناله‌ی جان‌سوز برآمد  
در زمزمه‌ی عشق ندانم که چه ساز است  

---  

(فخرالدین عراقی)  

ای زندگیِ تن و توانم همه تو  
جانی و دلی، ای دل و جانم همه تو  
تو هستی من شدی، از آنی همه من  
من نیست شدم در تو، از آنم همه تو  
