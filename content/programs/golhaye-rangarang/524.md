---
date: "2025-10-15"
date_aired: ""
slug: "گلهای-رنگارنگ/۵۲۴"
program_type: "گلهای-رنگارنگ"
program_number: "۵۲۴"
dastgah: "ماهور"
singers: ["سیما بینا", "محمدرضا شجریان","عهدیه","محمودی خوانساری"]
players: ["پرویز یاحقی", "مجید نجاحی","امیرناصر افتتاح","احمد عبادی "]
announcers: ["آذر پژوهش"]
composers:["جواد معروفی","مهدی خالدی"]
poets: ["فروغی بسطامی", "نظیری نیشابوری", "پژمان بختیاری", "سعدی", "سلمان ساوجی","خاقانی شروانی"]
draft: false
---

(سلمان ساوجی)

تا توانی مده از كف به بهار، ای ساقی  
لب جوی و لب جام و لب یار، ای ساقی  
نوبهار است و گل و سبزه و ما عمر عزیز  
می‌گذاریم به غفلت، مگذار ای ساقی  
موسم گل نبود توبه‌ی عشاق درست  
توبه یعنی چه، بیا باده بیار، ای ساقی  
شاهد و باغ و گل و مل همه خوبند، ولی  
یار ما خوش‌تر از این هر سه چهار ای ساقی  

---

(سعدی)

ای نفس خرم باد صبا  
از بر یار آمده‌ای مرحبا  
بر سر خشم است هنوز آن حریف  
یا سخنی می‌رود اندر رضا  
از در صلح آمده‌ای یا خلاف  
با قدم خوف روم یا رجا  
بار دگر گر به سر كوی دوست  
بگذری ای پیك نسیم صبا  
گو رمقی بیش نماند از ضعیف  
چند كند صورت بی‌جان بقا  
خستگی اندر طلبت راحت است  
درد كشیدن به امید از دوا  
هر سحر از عشق دمی می‌زنم  
روز دگر می‌شنوم برملا  
آن همه دلداری و پیمان و عهد  
نیك نكردی كه نكردی وفا    

---

(پژمان بختیاری)

در فراق تو به امید وصال تو خوشم  
گر وصال تو نباشد به خیال تو خوشم  
نقش روی تو كشد خامه‌ی اندیشه مدام  
گر جدایم ز تو با نقش جمال تو خوشم  

---

(نظیری نیشابوری)

هم‌ره پروانه، مشق سوختن خواهیم كرد  
از رموز عاشقی با هم سخن خواهیم كرد  
همچو یعقوب از غمش در گوشه‌ی بیت‌الحزن  
خویش را قانع به بوی پیرهن خواهیم كرد  

---

(فروغی بسطامی)

ای كاش جان بخواهد، معشوق جانی از ما  
تا مدعی بمیرد، از جان‌فشانی ما  
گر در میان نباشد، پای وصال جانان  
مردن چه فرق دارد، با زندگانی ما  
در عالم محبت، الفت به هم گرفتند  
نامهربانی او، با مهربانی ما  
در عین بی‌زبانی، با او به گفتگویم  
كیفیت غریبی است، در بی‌زبانی ما  

---

(خاقانی شروانی)

كار عشق از وصل و هجران درگذشت  
درد ما از دست درمان درگذشت  
در زمانه كار، كار عشق توست  
از سر این كار، نتوان درگذشت  

---

(پژمان بختیاری)

دوش در آیینه‌ی مه، نقش سیمای تو دیدم  
ماه را روشن‌تر از هر شب، ز رویای تو دیدم  
پرتوی مه، نغمه‌ی جو، رقص گُل، موسیقی شب  
هرکه را دیدم نشاط‌آور ز سودای تو دیدم  
ای سراپا لطف و رعنایی  
اندر آن دنیای زیبایی  
به هرجا دیده بستم  
سرو بالای تو دیدم  
روی زیبای تو دیدم  
محو چشمان تو بودم، مست رویای تو بودم  
واندر آن دنیای مستی  
خویش را افتاده همچون سایه در پای تو دیدم  
آمدم سرمست عشق و آرزو در كویت اما  
جای خالی بود ای گل آن‌چه بر جای تو دیدم  

---

(خاقانی شروانی)

صد یك حسن تو نوبهار ندارد  
طاقت جور تو روزگار ندارد  
بر تو مرا اختیار نیست كه شرط است  
كان كه تو را دارد اختیار ندارد  

---

(فروغی بسطامی)

همه شب راه دلم، بر خم گیسوی تو بود  
آه از این راه كه باریك‌تر از موی تو بود  
رهرو عشق، از این مرحله آگاهی داشت  
كه ره قافله‌ی دیر و حرم سوی تو بود  
زان شكستم به هم آیینه‌ی خودبینی را  
كه نگاهم همه در آینه‌ی روی تو بود  
پیر پیمانه‌كشان شاهد من بود مدام  
كه همه مستیم از نرگس جادوی تو بود  
هیچ‌كس آب ز سرچشمه‌ی مقصود نخورد  
مگر آن تشنه كه جایش به لب جوی تو بود  

---

(شاعر ناشناس)

گر نگشتی به مراد دلم ای چرخ، مگرد  
بی‌نیاز از تو کند گردش پیمانه مرا    
مستم ای رهگذر، از مهر ز خاکم بردار 
یا به میخانه رسان، یا به در خانه مرا  
عاقلان عیب من از باده‌پرستی نکنید  
عالمی هست دراین گوشه‌ی میخانه مرا

---