---
date: "2017-05-02"
date_aired: ""
slug: "گلهای-رنگارنگ/۵۰۰"
program_type: "گلهای-رنگارنگ"
program_number: '۵۰۰'
dastgah: 'همایون شوشتری'
singers: ["حمیرا"]
players: ["پرویز یاحقی", "مجید نجاهی", "جهانگیر ملک"]
conductors: ["جواد معروفی"]
poets: ["بیژن ترقی", "عماد خراسانی"]
announcers: ["روشنک"]
audio_url: "https://golhaprogram.com//wp-content/uploads/2017/05/Golhaye-Rangarang-500-Homeyra.mp3"
draft: false
---

 (عماد خراسانی)  

یارب این مرغ بهشتی، ز گلستان که بود؟  
این به رخ تازه‌تر از لاله، ز بستان که بود؟  
از شمیم نفسش خانه عبیر‌آگین شد  
یارب این غالیه‌بو، شمع شبستان که بود؟  

============================================  

(بیژن ترقی)  

ای بهار نو رسیده، سبزه‌های نودمیده،  
ای چمن، ای لاله، ای گل، ای غزالان رمیده،  
آن بهار هستی‌ام کو؟ مایه سرمستی‌ام کو؟  

ای نسیم پیک صحرا، آن امید هستی‌ام کو؟  

ای بهشتی‌مرغ گلشن، آن بهشتی‌روی من کو؟  
ای شما وحشی غزالان، خوش‌نگه آهوی من کو؟  
آن بهار هستی‌ام کو؟ مایه سرمستی‌ام کو؟  

نو‌بهاری بود و ما، از میان شاخه‌ها  
در جستجوی هم، سر می‌کشیدیم  
دشت و صحرا بود و ما، همچنان پروانه‌ها  
از دامن گلها پر می‌کشیدیم، پر میکشیدیم  

پای هر زیبا‌گلی، در سایه هر گلبنی، بنشسته بودیم  
پای هر زیبا‌گلی، در سایه هر گلبنی، بنشسته بودیم  
فارغ از رنج زمان، دور از همه بیگانگان،  
تنها به هم دل بسته بودیم، با عالم دلبستگی پیوسته بودیم  

نو‌بهاری بود و ما، از میان شاخه‌ها،  
در جستجوی هم، سر می‌کشیدیم  

دشت و صحرا بود و ما، همچنان پروانه‌ها،  
از دامن گلها پر می‌کشیدیم، پر می‌کشیدیم.  

============================================  

(عماد خراسانی)  

دلم آشفته آن مایه ناز است هنوز  
مرغ پرسوخته در پنجه باز است هنوز  
جان به لب آمد و لب بر لب جانان نرسید  
دل به جان آمد و او بر سر ناز است هنوز  
گرچه بیگانه ز خود گشتم و دیوانه ز عشق  
یار عاشق‌کش و بیگانه‌نواز است هنوز  
گرچه هر لحظه مدد می‌دهدم چشم پر‌آب  
دل سودازده در سوز و گداز است هنوز  
همه خفتند بغیر از من و پروانه و شمع  
قصه ما دو سه دیوانه دراز است هنوز  
گرچه رفتی ز دلم حسرت روی تو نرفت  
در این خانه به امید تو باز است هنوز  
این چه سوداست عمادا که تو در سر داری  
این چه سوزیست که در پرده ساز است هنوز  

