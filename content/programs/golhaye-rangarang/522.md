---
date: "2020-02-24"
date_aired: ""
slug: "گلهای-رنگارنگ/۵۲۲"
program_type: "گلهای-رنگارنگ"
program_number: "۵۲۲"
dastgah: "ابوعطا"
singers: ["پوران","ایرج","اکبر گلپایگانی"]
players: ["حبیب‌الله بدیعی","فرهنگ شریف","امیرناصر افتتاح", "منصور صارمی","احمد عبادی"]
announcers: ["آذر پژوهش"]
composers: ["جهانبخش پازوکی"]
arrangers: ["جواد معروفی"]
poets: ["ناصر بخارایی", "طبیب اصفهانی", "اهلی شیرازی", "کمال خجندی", "هما میرافشار", "کلیم کاشانی", "خاقانی", "ابراهیم صهبا", "سعدی", "جهانبخش پازوکی"]
draft: false
---

(ناصر بخارایی)  

چون کعبه‌ی وصل تو مقام است صفا را   
در کعبه خدا را بپرستیم، خدا را  
بی مطرب و ساقی نشود مجلس ما گرم     
از بلبل و گل یافت چمن برگ و نوا را   

---  

(جهانبخش پازوکی)  

یارب در این غوغای هستی  
دنیای عشق و شور مستی  
دستی نگیرد دست من، دستی نگیرد دست من  
من ناتوان افتاده‌ام، دین و دل از کف داده‌ام  
در پای بختم، کار ناکامی شکسته  
یارب، دل غمگین من در خون نشسته  
دستی نگیرد دست من، دستی نگیرد دست من  
من ناتوان افتاده‌ام، دین و دل از کف داده‌ام  
هر آرزویی در دل افسرده‌ام پا می‌گذارد  
از دست غم می‌میرد و راه فنا را می‌سپارد  
حالا که بیداد زمان از حد گذشته  
حالا که دل زین فتنه‌ها آزرده گشته  
دستی نگیرد دست من، دستی نگیرد دست من  
من ناتوان افتاده‌ام، دین و دل از کف داده‌ام  

---  

(طبیب اصفهانی)  

دارد به سحر دعا اثرها  
دست من و دامن سحرها  
هرشب به امید وعده‌ی تو  
چشمم شده فرش رهگذرها  

---  

(اهلی شیرازی)  

زاهد به ره کعبه رود، کاین ره دین است  
خوش می‌رود اما، ره مقصود نه این است  

---  

(کمال خجندی)  

ای ز صد گلبرگ، نازک‌تر تنت  
بر تو لرزان‌تر ز گل، پیراهنت  
جان به تن می‌آید و دل می‌رود  
از خرامان آمدن، وز رفتنت  

---  

(هما میرافشار)  

ای همه‌ی هستی من از آن تو  
جان و دلم بسته‌ی پیمان تو  
رشک به سرحد جنونم کشد  
این دل دیوانه به خونم کشد  
ای که به دام تو اسیرم، اسیر  
لذت دیوانگی از من مگیر  

---  

(کلیم کاشانی)  

نوبهار آمد، دگر دنیا خوش و دل‌ها خوش است  
خانه در رهن شراب اولیٰ است، تا صحرا خوش است  
در میان نیک و بد زین بیشتر هم فرق نیست  
گل به سر گر می‌پسندی، خار هم در پا خوش است  

---  

(جهانبخش پازوکی)  

اشکم دونه‌دونه  
از دیده روونه  
دل کرده بهونه  
ای خدا، دیده و دل، هر دو تا خونه  
دل من هنوز جوونه  
نکنه تنها بمونه  
توی این عهد و زمونه  
هر دونه‌ی اشکی بر رخ بنشینه  
از شاخ جوونی یک غنچه بچینه  
ای دل گله کم کن که پرستار نداری  
از شِکوه حذر کن که خریدار نداری  

---  

(خاقانی)  

کار عشق از وصل و هجران درگذشت  
درد ما از دست درمان درگذشت  
در زمانه کار، کار عشق توست  
از سر این کار، نتوان درگذشت  

---  

(ابراهیم صهبا)  

دیشب تو را به ما سر مهر و وفا نبود  
آن گرمی و محبت و شور و صفا نبود  
بیگانه‌وار می‌نگرستی به چشم من  
در چشم ما مگر نگه آشنا نبود  
با مهربان خود ز چه نامهربان شدی  
این شرط دوست‌داری و رسم وفا نبود  

---  

(سعدی)  

خفته خبر ندارد سر در کنار جانان  
کاین شب دراز باشد بر چشم پاسبانان  
من ترک مهر اینان بر خود نمی‌پسندم  
بگذار تا بیاید بر من جفای آنان  

---  

(طبیب اصفهانی)  

مسکینی و غریبی، از حد گذشت ما را  
بر ما اگر ببخشی، وقت است، وقت، یارا  
چون رحمت تو گردد افزون ز عذرخواهی  
هرچند بی‌گناهم، عذر آورم خطا را  

---
