---
date: "2025-09-07"
date_aired: ""
slug: "گلهای-رنگارنگ/۵۷۲"
program_type: "گلهای-رنگارنگ"
program_number: "۵۷۲"
dastgah: "ابوعطا"
singers: ["حسین قوامی","پروین"]
players: ["همایون خرم", "جهانگیر ملک","احمد عبادی","مجید نجاحی"]
announcers: ["فیروزه امیرمعز"]
composers: ["جهانگیرمراد حسام‌السلطنه"]
poets: ["ملک‌الشعرای بهار","گلبن کازرونی","فصیحی هروی","رفیق اصفهانی","بابافغانی شیرازی"]
draft: false
---


(بابافغانی شیرازی)  

بس تازه و تری، چمن‌آرای كیستی  
نخل امید و شاخ تمنای كیستی  
گل این وفا ندارد و گلزار این صفا  
ای لاله‌ی غریب، ز صحرای كیستی

---

(فصیحی هروی)

چشم تو را ز مستی و ناز آفریده‌اند  
زلف تو را ز عمر دراز آفریده‌اند  
شمع‌ایم و خوانده‌ایم خط سرنوشت خویش  
ما را برای سوز و گداز آفریده‌اند

---

(اثیرالدین اخسیکتی)

دیدی چگونه ما را بگذاشتی و رفتی  
بی موجبی دل از ما برداشتی و رفتی  
رخ در سفر نهادی ناگاه و عالمی را  
چون زلف خود پریشان بگذاشتی و رفتی

---

(رفیق اصفهانی)

به قربان قد و بالات گردم  
بلاگردان سر تا پات گردم  
چه استغنا و ناز است این  
الهی فدای ناز و استغنات گردم  
به خاك پایت ای گل كآرزویم  
همین باشد كه خاك پات گردم  
هلاك عارض زیبات باشم  
شهید قامت رعنات گردم  
همین گردد مرا در دل شب و روز  
كه رسوایت شوم شیدات گردم

---

(گلبن کازرونی)

مرو از پیشم و عمری نگرانم مگذار  
یا چو رفتی به امید دگرانم مگذار  
گاه‌گاهی به من از مهر، پیامی بفرست  
فارغ از حال خود و جان و جهانم مگذار  
بر دلم داغ غم عشق تو ایام نهاد  
تو دگر داغ غم هجر به جانم مگذار  
منشین در بر غیر و مبر از یاد مرا  
غم دیگر به سرِ درد نهانم مگذار  
چون دم صبح به شام سیه‌ام خنده نزن  
در كف گریه از این بیش عنانم مگذار

---

(ملک‌الشعرای بهار)

ای شكسته‌دل، عاشقی ز سر به در كن  
خون شدی از این رهگذر بیا حذر كن  
لب ببند و این فسانه مختصر كن  
زان كه دل‌فریبان به دل وفا ندارند، صفا ندارند  
خوشگل‌اند و زیبا، به جز جفا ندارند  
چاره‌ی خود ای دل، تو از ره دگر كن  
گل‌رُخان، جانا، بی‌شمارند، در فریب و فن كهنه‌كارند  
جز كرشمه كاری ندارند، همه عشوه‌كارند، همه عشوه‌کارند
این جفاكاری، مردم‌آزاری، كشته ما را  
جانم، كشته ما را، خدا، كشته ما را  
كی شود باری، کاین سیه‌كاری  
حال ما را كند آشكارا
