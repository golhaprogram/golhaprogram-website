---
date: "2025-09-25"
date_aired: ""
slug: "گلهای-رنگارنگ/۵۴۴"
program_type: "گلهای-رنگارنگ"
program_number: "۵۴۴"
dastgah: "ابوعطا"
singers: ["عبدالوهاب شهیدی", "الهه"]
players: ["همایون خرم","امیرناصر افتتاح","جلیل شهناز"]
announcers: ["روشنک"]
composers: ["جواد معروفی"]
arrangers: ["جواد معروفی"]
poets: ["صائب تبریزی","معینی کرمانشاهی","اسیر اصفهانی","نظامی گنجوی"]
draft: false
---

(اسیر اصفهانی)

جلوه‌گاهش چمن و لاله و نسرین دارد  
سایه‌ی سرو قدش طالع گلچین دارد  
به صف‌آرایی میدان محبت نازم  
كشته و زنده‌ی این معركه تحسین دارد

---

(معینی کرمانشاهی)

بهار من اكنون كه گشته خزان  
گرفته چو عمرم، غبار زمان  
چرا ننویسم، حكایت خود  
كنون كه بخوانْدم، كتاب جهان  
چرا كه ننالم، كه مَحرم و یاری  
از آن همه یاران، نمانده مرا  
چرا كه نسوزم، كه شمع مرادی  
ز لاله‌عذاران، نمانده مرا  
تهی شده جامم ز باده چرا  
زمانه مرادم نداده چرا  
چو بزمی گیرد، ز شمعی گرمی  
چه شوری در دل گذارد  
ز بس نیرنگ و ریا برخیزد  
جدایی آرد، به جای وفا  
در این بازارِ فسون و ریا  
دریغا، گم شد بهای صفا  
مرا كز غم، جامِ لبریزم  
چرا نكنم رو به سوی خدا  
كه جز او نداند دوای مرا  
كه او می‌بیند رضای مرا  

---

(صائب تبریزی)

چون شاخ گل به هرطرفی میل كرده‌ای  
ترسم درازدستیِ بی‌جا كند كسی  
عالم تمام، یك گل بی‌خار می‌شود  
دل را اگر ز كینه مصفّا كند كسی  
دنیا و آخرت به نگاهی فروختیم  
سودا چنین خوش است، كه یك‌جا كند كسی  
خوش گلشنی است، حیف كه گلچین روزگار  
فرصت نمی‌دهد، كه تماشا كند كسی 

---

(نظامی گنجوی)

مرا پرسی كه چونی، چونم ای دوست  
جگر پردرد و دل پرخونم ای دوست  
نگفتی گر بیفتی گیرمت دست  
از این افتاده‌تر كه اكنونم ای دوست  
جگر پردرد و دل پرخونم ای دوست  
شنیدم عاشقان را می‌نوازی  
مگر من زان‌میان بیرونم ای دوست  
جگر پردرد و دل پرخونم ای دوست

---

(صائب تبریزی)


دل‌ربایانه دگر بر سر ناز آمده‌ای  
از دل ما، چه به‌جا مانده، كه باز آمده‌ای  
مِی بده، مِی بستان، دست بزن، پای بكوب  
به خرابات نه از بهر نماز آمده‌ای 

---
