---
date: "2025-10-18"
date_aired: ""
slug: "گلهای-رنگارنگ/۵۱۸ب"
program_type: "گلهای-رنگارنگ"
program_number: "۵۱۸ب"
dastgah: "سه‌گاه"
singers: ["حمیرا","عبدالوهاب شهیدی"]
players: ["پرویز یاحقی", "مجید نجاحی", "امیرناصر افتتاح","جلیل شهناز"]
announcers: ["آذر پژوهش"]
composers: ["پرویز یاحقی"]
arrangers: ["جواد معروفی"]
poets: ["بیژن ترقی", "عماد خراسانی", "کمال خجندی", "احمد گلچین معانی","سعدی","گلچین گیلانی","موید ثابتی"]
draft: false
---

(کمال خجندی)  

ما را گلی از روی تو چیدن نگذارند  
چیدن چه خیال است، که دیدن نگذارند  
گفتم شنود مژده‌ی دیدار تو گوشم  
آن نیز شنیدم، که شنیدن نگذارند  
صد شربت شیرین ز لبت، خسته‌دلان را  
نزدیک لب آرند و چشیدن نگذارند  
بخشای بر آن مرغ که خونش گَهِ بِسمل  
بر خاک بریزند و تپیدن نگذارند  

---  

(بیژن ترقی)  

ای بهار عشق من، بی روی تو، رنگ خزان دارد بهارم  
وای از این بی‌حاصلی، فریاد از این عشقی که من در سینه دارم  

اسیر غمت را نمانده دگر  
نه شوق تماشا، نه ذوق سفر  
نهال امیدم نداده ثمر  
غم تو چنانم گرفته به بر  
که از دو جهانم نمانده خبر  

اگر تو ندانی، خدای تو داند  
که از غمت آمد چه بر سر من  
اگر تو نبودی برابر چشمم  
خیال تو بوده برابر من  
نسیم بهشتی، شمیم بهاری  
که جانِ من آری، به پیکر من  
بیا که بریزی، ز ساغر چشمت  
شراب محبت به ساغر من    

مست عشق توام، بی تو چنگ دلم، نغمه‌ای نسراید  
از شکسته‌دلان، ساز خسته‌دلان، نغمه کی به در آید  

---  

(احمد گلچین معانی)  

مه روی تو، شب موی تو، گل بوی تو دارد  
گلزار جهان، خرمی از روی تو دارد  
گردون که سراپای وجودش همه چشم است  
پیوسته نظر در خم ابروی تو دارد  
نرگس که نظرباز بوَد در صف گل‌ها  
تا چشم تو را دیده، نظر سوی تو دارد  

---  

(عماد خراسانی)  

تو که درد دل دیوانه‌ی من میدانی  
چند دور از تو خورم خون جگر پنهانی  
عاشق عشقم و دیوانه‌ی دیوانگیم  
منما راه که دارم سر سرگردانی  
فکر من باش شبی ورنه بیاید روزی  
که تو هم نیز به درمان دلم درمانی  

---

(سعدی)

ز حد گذشت جدایی میان ما، ای دوست  
بیا، بیا، که غلام توام، بیا ای دوست  
وفای عهد نگه دار و از جفا بگذر  
به حق آن که نیم یار بی‌وفا ای دوست  
اگر جهان همه دشمن شود ز دامن تو  
به تیغ مرگ شود دست من جدا ای دوست  
بساز با من رنجور ناتوان ای یار  
ببخش بر من مسکین بی‌نوا ای دوست  

---

(موید ثابتی)

همچو مجنون رو به صحرای جنون خواهیم کرد  
عقل را در چاه حیرت سرنگون خواهیم کرد  
رو بشو، شادی دل، هرقدر شد نقصان پذیر  
مصرف می را به آن نسبت فزون خواهیم کرد  
از جهان چشم نکویی داشتن ناپختگی است  
این خیال خام را از سر برون خواهیم کرد  

---

(شاعر ناشناس)

سینه را از سوز غم آتش‌فشان خواهیم ساخت  
دیده را از اشک دل دریای خون خواهیم ساخت  

---

(موید ثابتی)

همچو مجنون رو به صحرای جنون خواهیم کرد  
عقل را در چاه حیرت سرنگون خواهیم کرد  

---

(سعدی)

بساز با من رنجور ناتوان ای یار  
ببخش بر من مسکین بی نوا ای دوست  
حدیث سعدی اگر نشنوی چه چاره کند  
به دشمنان نتوان گفت ماجرا ای دوست

---