---
date: "2021-03-26"
date_aired: ""
slug: "گلهای-رنگارنگ/۴۱۹"
program_type: "گلهای-رنگارنگ"
program_number: '۴۱۹'
dastgah: 'دشتی'
singers: ["مرضیه", "مجید نجاحی"]
players: ["همایون خرم", "جواد معروفی"]
announcers: ["آذر پژوهش"]
poets: ["نواب صفا", "عاشق اصفهانی", "مظهر", "نیاز جوشقانی", "خیام", "سعدی", "مولوی"]
composer: "انوشیروان روحانی"
audio_url: https://golhaprogram.com/wp-content/uploads/2021/03/GR_419_Marzieh_Najahi.mp3
draft: false
---

(عاشق اصفهانی)  

دردم نه همین است که بستند پرم را  
ترسم نرسانند به گلشن خبرم را  
بودند به هم روز و شب آیا، که جدا کرد  
از روشنی روز، شبِ بی سحرم را  

============================================  

(مظهر)  

نیست در سودای زلفت کار من جز بی‌قراری  
ای پریشان‌طرّه تا چندم پریشان می‌گذاری  
آفتابا از در میخانه مگذر کاین حریفان  
یا بنوشندت که جامی، یا ببوسندت که یاری  

============================================  

(نواب صفا)  

در صحراها هرچه بگذرم، حاصلی نمی‌بینم  
بر دریاها هرچه بنگرم، ساحلی نمی‌بینم  
ستاره‌ای از دیار دورم، که کس نشد بهره‌ور ز نورم  
غروب غم‌پرور خزانم، پرنده‌ی دور از آشیانم  
یارب، کشته‌ی غمم، مژده ز یارم ده  
یارب، در چنین غمی، صبر و قرارم ده  
به سینه جز داغ او ندارم، به غیر او آرزو ندارم  
صفای اهل صفا منم، من  
حدیث مهر و وفا منم، من  
زندگی را بهانه‌ای باید، آرزو را کرانه‌ای باید  
ای مرا زندگی، نمی‌دانی، کآرزوی مرا تو پایانی  

============================================  

(نیاز جوشقانی)  

چنان افروختم از آتش عشق  
که هم بالین از آن، هم بسترم سوخت  
غمت از هستی‌ام نگذاشت چیزی  
که بعد از پیکرم خاکسترم سوخت  

============================================  

(خیام)  

از جمله‌ی رفتگان این راه دراز  
باز آمده‌ای کو که به ما گوید راز  
زنهار در این دو راهه‌ی آز و نیاز  
چیزی نگذاری که نمی‌آیی باز  

============================================  

(سعدی)  

خوش‌تر از دوران عشق ایام نیست  
بامداد عاشقان را شام نیست  
تا نسوزد بر نیاید بوی عود  
پخته داند کاین سخن با خام نیست  
مستی از من پرس ز شور عاشقی  
او کجا داند که دُردآشام نیست  

============================================  

(سعدی)  

ای زلف تو هر خمی کمندی  
چشمت به کرشمه چشم‌بندی  
مخرام بدین صفت مبادا  
کز چشم بدت رسد گزندی  

============================================  

(مولوی)  

یک شبی مجنون به خلوت‌گاه ناز  
با خدای خویشتن می‌کرد راز  
کای خدا نامم تو مجنون کرده‌ای  
بهر یک لیلا دلم خون کرده‌ای  

============================================  

(عاشق اصفهانی)  

ای ناصبور دل، به خدا می‌سپارمت  
از کوی یار می‌روم و می‌گذارمت  
اغیار در کمین تو و من قرین مرگ  
جان می‌سپارم و به خدا می‌سپارمت  
