---
date: "2025-09-09"
date_aired: ""
slug: "گلهای-رنگارنگ/۵۷۰"
program_type: "گلهای-رنگارنگ"
program_number: "۵۷۰"
dastgah: "شور"
singers: ["حمیرا"]
players: ["پرویز یاحقی"]
announcers: ["فیروزه امیرمعز"]
arrangers: ["جواد لشگری"]
composers: ["پرویز یاحقی"]
poets: ["بیژن ترقی","عماد خراسانی","حافظ","مجمر زواره ای","ولی دشت‌بیاضی"]
draft: false
---


(مجمر زواره‌ای)  

خیزد شمیم جان ز سرایی كه جای توست  
خوش آن‌که خانه‌ایش به جنب سرای توست  
بر بام آن فرشته و در صحن آن پری  
فرخنده خانه‌ای كه در آن خانه جای توست  
هر شب بر آسمان ز تو بستم ولی چه سود  
دستم بر آسمان و لبم در دعای توست  

---

(بیژن ترقی)  

جدا ز تو ای رفته از بر من  
نمانده دگر جان به پیكر من  
شكفته گل و من جدا ز توام  
كجا شود این قصه باور من  
جدا ز تو ای رفته از بر من  
نمانده دگر جان به پیكر من  
غمت ز وجودم نرفته برون دانم این  
كه كنون بی‌خبر ز من و روزگار منی  
بود چه نیازی به باغ و گلم، ای امید دلم  
آن زمان، كه چو گل، در كنار منی  
جدا ز تو، ای رفته از بر من  
نمانده دگر، جان به پیكر من  
جواب دلم را، بگو چه بگویم  
اگر ز تو پرسد، به او چه بگویم  
بگو چه بگویم، به او چه بگویم  

---

(حافظ)  

نفس باد صبا مشك‌فشان خواهد شد  
عالم پیر دگر باره جوان خواهد شد  
ارغوان جام عقیقی به سمن خواهد داد  
چشم نرگس به شقایق نگران خواهد شد  
این تطاول كه كشید از غم هجران بلبل  
تا سراپرده‌ی گل نعره‌زنان خواهد شد  
ای دل ار عشرت امروز به فردا فكنی  
مایه‌ی نقد بقا را كه ضمان خواهد شد  
گل عزیز است، غنیمت شمریدش صحبت  
كه به باغ آمد از این راه و از آن خواهد شد  
مطربا مجلس انس است، غزل خوان و سرود  
چند گویی كه چنین رفت و چنان خواهد شد

---

(عماد خراسانی)

عزیز دل تو را با خویشتن یك‌دل نمی‌بینم  
به جز خون دل از این عشق بی‌حاصل نمی‌بینم  
هزاران جهد كردم تا به راهت آورم لیكن  
چه حاصل چون تو را در هم‌رهی مایل نمی‌بینم  
به زیبایی و دلداری ندیدم چون تو در خوبان  
ولی افسوس یك‌دم، هم‌رهت با دل نمی‌بینم  
مرا بی‌خویش كن ساقی كه یك هم‌درد بی‌پروا  
به جز پروانه‌ی بی‌دل در این محفل نمی‌بینم  

---

(ولی دشت‌بیاضی)  

من بی‌خبر و در پی دل، عشوه‌گری هست  
دل بی طپشی نیست، حریفان، خبری هست  
او شاد، كه جان دادنم از غم شده نزدیك  
من خوش، كه ز حال دلم او را خبری هست  
تهمت‌زده‌ام كرد به عشق دگری کاش  
پرسند كه غیر از تو به عالم، دگری هست  
یك‌چند دل از بخت، فریب عجبی خورد  
پنداشت تو را با من مسكین نظری هست

---

