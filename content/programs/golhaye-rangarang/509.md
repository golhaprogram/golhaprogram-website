---
date: "2025-10-27"
date_aired: ""
slug: "گلهای-رنگارنگ/۵۰۹"
program_type: "گلهای-رنگارنگ"
program_number: "۵۰۹"
dastgah: "همایون"
singers: ["عهدیه", "حسین قوامی"]
players: ["امیرناصر افتتاح", "فرهنگ شریف"]
announcers: ["آذر پژوهش"]
composers: ["مهدی مفتاح"]
arrangers: ["جواد معروفی"]
poets: ["ظهیری فارابی", "ابراهیم صفایی", "سحاب اصفهانی", "پژمان بختیاری","ادیب نیشابوری"]
draft: false
---

(ادیب نیشابوری)

خدا مرا به فراق تو مبتلا نكند  
نصیب دشمن ما را، نصیب ما نكند  
من از جفات نترسم، ولی از آن ترسم  
كه عمر من به جفا كردنت وفا نكند  

---

(ظهیر فاریابی)

خیالش تا سحر با من، به یك پیراهن است امشب  
نظر بر هرچه اندازم، به چشمم گلشن است امشب  
شكست آن توبه را از بس، شكن در زلف او دیدم  
دل زاهد شكست از من، چه بشكن‌بشكن است امشب  

---

(پژمان بختیاری)

تو نه مهری و نه ماهی، تو نه جسمی و نه جانی  
حد اندیشه همان است، تو بالاتر از آنی  
عمر طی گشت و میسر نشد آخر كه تو روزی  
به كنارم بنشینی، غم دل را بنشانی  
به اسیران نكنی رحمت و ترسم كه پشیمان  
شوی آن روز كه رحمت به اسیران نتوانی  
سهل باشد به غمت سوختن و ساختن، اما  
گل من، گر تو ببینی، مه من، گر تو بدانی  

---

(سحاب اصفهانی)

گفتی دل ناشاد تو را شاد توان كرد  
آری چو یكی بوسه توان داد، توان كرد  
یك‌بار در آن بزم توان داد به ما ره  
ور ره نتوان داد، ز ما یاد توان كرد  

---

(ابراهیم صفایی)

ترانه‌ی عشق و زندگی، می‌رسد به گوش از نوای تو  
به دیده‌ام آشنا، بود آن نگاه دیرآشنای تو  
به هر دلی می‌شود ز تو ماجرای عشقی برای تو  
ندارد از حال من خبر كس، به مهر تو جز خدای تو  
ای فرشته‌ی آرزو، با تو می‌كنم گفت‌وگو  
بیا ز دنیای رویا، به من پیامی بگو  
ای رُخت ماه آسمان‌ها، چهره‌ات رنگ ارغوان‌ها  
پرتو رویت جاودانه روشنی بخشد بر جهان‌ها  
ای فرشته‌ی آرزو، با تو می‌كنم گفت‌وگو  
بیا ز دنیای رویا، به من پیامی بگو  
بیا كه از سوز دلم فسانه گویم ترا  
ز  دفتر عشق و جنون ترانه گویم ترا  
در این جهان تا بوده‌ام، ندیده كس آسوده‌ام  
جدا ز آرزوها، رمیده دل تنها  
خدا كند بخت نگون یاری كند با من  
مگر شود از روی تو كاشانه‌ام روشن  
ای فرشته‌ی آرزو، با تو می‌کنم گفت‌وگو  
بیا ز دنیای رویا، به من پیامی بگو

---