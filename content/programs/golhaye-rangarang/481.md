---
date: "2011-05-19"
date_aired: ""
slug: "گلهای-رنگارنگ/۴۸۱"
program_type: "گلهای-رنگارنگ"
program_number: '۴۸۱'
dastgah: 'ماهور'
singers: ["عهدیه", "قوامی"]
players: ["حبیب‌الله بدیعی", "فرهنگ شریف"]
composers: ["جواد معروفی"]
announcers: ["آذر پژوهش"]
poets: ["سعدی", "نظامی گنجوی", "مولوی", "رهی", "حافظ"]
draft: false
---

(سعدی)  

این منتی بر اهل زمین بود از آسمان  
وین رحمت خدای جهان بود بر جهان  
حق را به روزگار تو بر خلق منتیست  
کاندر حساب عقل نیاید شمار آن  
ای بیش از آنکه در قلم آید ثنای تو  
واجب بر اهل مشرق و مغرب دعای تو  
گر آسمان بداند قدر تو بر زمین  
در چشم آفتاب کشد خاک پای تو  
ای در بقای عمر تو خیر جهانیان  
باقی مباد هر که نخواهد بقای تو  
یارب رضای او تو برآور به فضل خویش  
کو روز و شب نمی‌طلبد جز رضای تو  

============================================  

(رهی)  

دوش تا آتش می از دل پیمانه دمید  
نیمه‌شب صبح جهان‌تاب ز میخانه دمید  
روشنی‌بخش حریفان مه و خورشید نبود  
آتشی بود که از باده‌ی مستانه دمید  
چه غم ار شمع فرو مرد که از پرتو عشق  
نور مهتاب ز خاکستر پروانه دمید  
عقل کوته‌نظر آهنگ نظربازی کرد  
تا پریزاد من امشب ز پریخانه دمید  
جلوه‌ها کردم و نشناخت مرا اهل دلی  
منم آن سوسن وحشی که به ویرانه دمید  
آتش‌انگیز بود باده‌ی نوشین گویی  
نفس گرم رهی از دل پیمانه دمید  

============================================  

(نظامی گنجوی)  

ببار ای هوا قطره‌ی ناب را  
بگیر ای صدف دُر کن آن آب را  
برآی ای دُر از قعر دریای خویش  
ز تاج سر شاه کن جای خویش  

============================================  

(حافظ)  

تاب بنفشه می‌دهد، طره‌ی مُشک‌سای تو  
پرده‌ی غنچه می‌درد، خنده‌ی دل‌گشای تو  
ای گل خوش‌نسیم من، بلبل خویش را مسوز  
کز سر صدق می‌کند، شب همه شب دعای تو  
من که ملول گشتمی، از نفس فرشتگان  
قال و مقال عالمی، می‌کِشم از برای تو  
عشق تو سرنوشت من، خاک درت بهشت من  
مهر رُخت سرشت من، راحت من رضای تو  
شاه‌نشین چشم من، تکیه‌گه خیال توست  
جای دعاست شاه من، بی تو مباد جای تو  

============================================  

(مولانا)  

بیا ای مونس جان‌های مستان  
ببین اندیشه و غوغای مستان  
بیا ای شاه خوبان و برافروز  
ز شمع روی خود سیمای مستان  
