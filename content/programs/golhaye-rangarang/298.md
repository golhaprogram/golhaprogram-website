---
date: "2021-01-13"
date_aired: ""
slug: "گلهای-رنگارنگ/۲۹۸"
program_type: "گلهای-رنگارنگ"
program_number: "۲۹۸"
dastgah: "سه‌گاه"
singers: ["پروین", "عبدالوهاب شهیدی"]
players: ["جواد معروفی"]
composers: ["علی‌اکبر شیدا"]
poets: ["معینی کرمانشاهی", "علی‌اکبر شیدا", "خواجوی کرمانی", "مولوی", "سعدی"]
announcers: ["آذر پژوهش"]
draft: false
---

(خواجوی کرمانی)  

بر گردش چرخ چون نمی‌باشد دست  
دل در بد و نیکِ دهر چون باید بست  
این محنت و غم که هست، پندار که نیست  
وان عیش و طرب که نیست، انگار که هست  

============================================  

(معینی کرمانشاهی)  

در غم عشق تو ای صنم  
روز و شب ناله‌ها می‌کنم من  
از قد و قامتت هر زمان  
صد قیامت به پا می‌کنم من  
از غم آتشین روی تو، هر شب از کوی تو  
شکوه‌ها با خدا می‌کنم من  
شکوه‌ها با خدا می‌کنم من  

============================================  

(معینی کرمانشاهی)  

گل به گلستان تویی، سبزه به بستان تویی، جلوه‌ی نوبهاری  
عاشق گریان منم، غنچه‌ی خندان تویی، آفت روزگاری  
بفکن نظری به خاک راهت، ای من به فدای آن نگاهت، الهی، الهی  
گنه باشد اگر عشق و محبت، به دوش من همه بار گناهت، الهی، الهی  

============================================  

(مولوی)  

ای عاشقان، ای عاشقان، پیدا شوم، پیدا شوم  
بر روی آن مه‌روی خود، شیدا شوم، شیدا شوم  
معشوقه گر گوید برو، در عشق ما رسوا شوی  
من زهد را یک‌سو نهم، رسوا شوم، رسوا شوم  
یارم اگر ترسا شود، زنار بندم بر میان  
در کفر اگر صادق نی‌ام، ترسا شوم، ترسا شوم  
زان آب رحمت قطره‌ای بر من فشان تا وارهم  
تا کی صدف باشم چنین، دریا شوم، دریا شوم  
ساقی چنین مِی می‌دهد زان دُرد دردآلوده‌ام  
میخانه‌ها را سربه‌سر، صهبا شوم، صهبا شوم  

============================================  

(سعدی)  

ساقی سیم‌تن چه خُسبی، خیز  
آب شادی بر آتش غم ریز  
بوسه‌ای بر کنار ساغر نِه  
پس بگردان شراب شهدآمیز  

============================================  

(علی‌اکبر شیدا)  

خیز و به رقص اندرآ  
ای صنمِ مه‌لقا، باوفا، دل‌ربا یار  
با منِ شیدا نشین، بوسه بده از جبین  
دل ز غم کن رها، یار  
آیین وفا و مهربانی  
در شهر شما مگر نباشد  
گناه من چه بود، برگو تو دلبر  
فراموشم چرا کردی تو آخر  
