---
date: "2021-01-26"
date_aired: ""
slug: "گلهای-رنگارنگ/۳۲۱"
program_type: "گلهای-رنگارنگ"
program_number: '۳۲۱'
dastgah: 'ابوعطا'
singers: ["سیما بینا", "حسین قوامی"]
players: ["جلیل شهناز", "جواد معروفی"]
composers: ["عارف قزوینی"]
announcers: ["آذر پژوهش"]
lyricists: ["عارف قزوینی"]
poets: ["غزالی مشهدی", "سعدی", "رهی معیری"]
draft: false
---

(غزالی مشهدی)  

روی بتان گرچه سراسر خوش است  
کشته‌ی آنیم كه عاشق‌کش است  
هر بت رعنا که جفاکیش‌تر  
میل دل ما سوی او بیش‌تر  
لاله‌رخان گر همه داغ دل‌اند  
روشنی چشم و چراغ دل‌اند  
مهر و جفا کاری‌شان دل‌فروز  
دیدن و نادیدن‌شان سینه‌سوز  
خرمی ما غم عشق است و بس  
شادی ما ماتم عشق است و بس  

============================================  

(سعدی)  

چه خوش است بوی عشق از نفس نیازمندان  
دل از انتظار خونین، دهن از امید خندان  
نفسی بیا و بنشین، سخنی بگو و بشنو  
که قیامت است چندین، سخن از دهان خندان  

============================================  

(رهی معیری)  

نه وعده‌ی وصلم ده، نه چاره‌ی کارم کن  
من تشنه‌ی آزارم، خوارم کن و زارم کن  
مستانه بزن بر سنگ، پیمانه‌ی عیشم را  
وز اشک سحرگاهی، پیمانه‌گسارم کن  
خونابه‌ی دل تا کی، در پرده کشم چون گُل  
از پرده برونم کش، رسوای دیارم کن  
خاک من مجنون را در پای صبا افشان  
دامان بیابان را مُشکین ز غبارم کن  

============================================  

(غزالی مشهدی)  

خاک دل آن روز که می‌بیختند  
شبنمی از عشق بر او ریختند  
بی اثرِ مهر، چه آب و چه گل  
بی نمکِ عشق، چه سنگ و چه دل  
نیست دل آن دل که در او داغ نیست  
لاله‌ی بی‌داغ در این باغ نیست  
دامن از اندیشه‌ی باطل بکش  
دست ز آسودگی دل بکش  

============================================  

(عارف قزوینی)  

دل هوس سبزه و صحرا ندارد  
میلِ به گل‌گشت و تماشا ندارد  
دل سرِ هم‌راهی با ما ندارد  
خون شود این دل که شکیبا ندارد  
ای دل غافل، نقش تو باطل، خون شود این دل  
دلی دیوانه داریم، ز خود بیگانه داریم  
ز کس پروا، جانم پروا، خدا پروا، نداریم  
چه‌ها که از گردش آسمان ندیدیم  
صفادلی هم‌ره کاروان ندیدیم  
به پای گل به‌جز زحمت باغبان ندیدیم  
در این زمانه از مهر و وفا نشان ندیدیم  
به پای گل به جز زحمت باغبان ندیدیم  
