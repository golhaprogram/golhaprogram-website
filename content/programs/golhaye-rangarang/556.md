---
date: "2025-09-16"
date_aired: ""
slug: "گلهای-رنگارنگ/۵۵۶"
program_type: "گلهای-رنگارنگ"
program_number: "۵۵۶"
dastgah: "بیات اصفهان"
singers: ["اکبر گلپایگانی","الهه"]
players:["فرهنگ شریف"]
composers: ["فریدون شهبازیان"]
arrangers: ["فریدون شهبازیان"]
announcers: ["فیروزه امیرمعز"]
poets: ["مهرداد اوستا","علیرضا تبریزی","مولوی","تورج نگهبان"]
draft: false
---

(علیرضا تبریزی)

الا ای قطره‌ی اشكی كه بر مژگانم آویزی  
هزاران عقده بگشایی، اگر بر دامنم ریزی  
نمی‌دانم چه می‌خواهی، چه می‌گویی، چه می‌جویی  
كه گه بر دیده بنشینی و گه از دیده بگریزی  
تو آن گویای خاموشی كه شرح حال دل گویی  
تو آن دُرّ گران‌قدری كه از دریای دل خیزی

---

(تورج نگهبان)

نه آوایی، نه رویایی، نه دنیایی، بی تو مانده به جا  
نه می‌جویی، نه می‌آیی، نه می‌خواهی، عشق پاك مرا  
نه می‌خوانی نغمه‌های مرا، نوای بی‌هم‌نوای مرا  
نه می‌پرسی این سكوت سیه، چرا بر لب‌ها نشسته  
تو هم دیگر، وفا با ما نداری  
كه با غم‌ها، مرا تنها گذاری  
نه می‌دانی ماجرای مرا، دل با‌دردآشنای مرا  
نه می‌بینی رنج دوری تو، چو خاری در پا شكسته  
تو هم دیگر، وفا با ما نداری  
كه با غم‌ها، مرا تنها گذاری  
چو اشكی كه در خیال تو ریزم  
ندانم چرا ز خود می‌گریزم  
كجا می‌روم، ندانم  
بیا تا مرا بوَد نیمه‌جانی  
كه می‌ترسم افتم و برنخیزم، نمانده به جان توانم  
بهار دگر كه گل شكفد، خزان شود عمرم، آه  
چرا نشوی، چرا نشوی، ز درد من آگاه  
تو هم دیگر، وفا با ما نداری  
كه با غم‌ها، مرا تنها گذاری

---

(مولوی)

سرمایه‌ی غم ز دست آسان ندهم  
دل برنكَنم ز دوست تا جان ندهم  
از دوست به یادگار دردی دارم  
كآن درد، به صدهزار درمان ندهم

---

(مهرداد اوستا)
  
با من بگو تا كیستی، مهری، بگو، ماهی، بگو  
خوابی، خیالی، چیستی، اشكی، بگو، آهی، بگو  
راندم چو از مهرت سخن، گفتی بسوز و دم مزن  
دیگر بگو از جان من، جانا چه می‌خواهی، بگو  
من عاشق تنهایی‌ام، سرگشته‌ی شیدایی‌ام  
دیوانه‌ی رسوایی‌ام، تو هر چه می‌خواهی بگو  
با من بگو تا كیستی، مهری، بگو، ماهی، بگو  
خوابی، خیالی، چیستی، اشكی، بگو، آهی، بگو  

---


