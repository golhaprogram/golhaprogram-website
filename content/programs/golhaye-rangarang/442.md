---
date: "2021-08-08"
date_aired: ""
slug: "گلهای-رنگارنگ/۴۴۲"
program_type: "گلهای-رنگارنگ"
program_number: '۴۴۲'
dastgah: 'ابوعطا'
singers: ["عهدیه", "حسین قوامی"]
players: ["حبیب‌الله بدیعی", "امیرناصر افتتاح", "جلیل شهناز"]
composers: ["مهدی خالدی"]
arrangers: ["ایرج محلوجی"]
announcers: ["فیروزه امیرمعز"]
poets: ["داراب افسر بختیاری", "قدسی مشهدی", "میرزا حبیب خراسانی", "فخرالزمان قزوینی"]
draft: false
---

(قدسی مشهدی)  

هرگز دل مستان ز غم آزار ندارد  
تا باده بوَد غم به كسی كار ندارد  
عمری است که در پای خم افتاده، خرابیم  
همسایه‌ی دیوار به دیوار شرابیم  

---  

(داراب افسر بختیاری)  

با تو بنشستم و از محنت عالم رستم  
تو ز می مست و من از چشم سیاهت مستم  
به سر کوی تو افتادم و مشکل خیزم  
به امید تو فتادم که بگیری دستم  
رشته‌ی مهر و محبت که میان ما بود  
تو بریدی ز جفا من به وفایش بستم  
نه نظر چون تو به روی دگران افکندم  
نه بریدم ز تو دل نی به کسی دل بستم  
به کناری روم و گوشه‌ی عزلت گیرم  
ره نیکی سپرم تا چه رود از دستم  

---  

(قدسی مشهدی)  

شب، هم‌نفسی غیر می ناب نداریم  
تا چشم قدح باز بود خواب نداریم  
عمری است که در پای خم افتاده خرابیم  
همسایه‌ی دیوار به دیوار شرابیم  

---  

(حبیب خراسانی)  

یک امشبی که تویی در برابرم سرمست  
گمان مبر که خبر از وجود خویشم هست  
نشسته‌ای تو، من و شمع ایستاده به پا  
تو مست باده و من مست چشم باده‌پرست  
قسم به جان تو کز جان و از جهان برخاست  
هر آن‌که یک نفس از روی عیش با تو نشست  
به خواب می‌نمی‌آید این خیال که تو  
نشسته باشی و من ایستاده جام به دست  
گذشت کار حبیب این زمان، چه می‌خواهی  
فتاد ماهی در آب و رفت تیر از شست  

---  

(فخرالزمان قزوینی)  

رفتی و دور از تو هوشم از دل ناشاد رفت  
دامن افشاندی و گرد هستی‌ام بر باد رفت  
عشق عالم‌سوز تا بنیاد رسوایی نهاد  
شیوه‌ی صبر و قرار از عقل بی‌بنیاد رفت  
