---
date: "2025-11-04"
date_aired: ""
slug: "گلهای-رنگارنگ/۵۰۳"
program_type: "گلهای-رنگارنگ"
program_number: "۵۰۳"
dastgah: "شور"
singers: ["پروین", "حسین قوامی","محمودی خوانساری"]
players: ["همایون خرم","فرهنگ شریف","جلیل شهناز","پرویز یاحقی","جهانگیر ملک" ]
announcers: ["فیروزه امیرمعز"]
composers: ["جواد معروفی"]
arrangers: ["جواد معروفی"]
poets: [
"اهلی شیرازی","پژمان بختیاری","لسانی شیرازی","هلالی جغتایی","اهلی ترشیزی","ابوالحسن فراهانی"]
draft: false
---

(هلالی جغتایی)

ای كه راز دل غم‌پرور من می‌شنوی  
قصه‌ای خشك ز چشم تر من می‌شنوی  
زادم و خون جگر خوردم و مردم  
این است داستانی كه ز خاكستر من می‌شنوی  

---

(پژمان بختیاری)

از نوای مرغ حق پرخون شود دل من  
وان حق كشان كه دیدم  
تیره‌جان و خیره‌سر، در خاك تیره خفته، بر باد فتنه رفته  
بخوان مرغ حق كه من بركشم ز سینه آهی  
چو دارد به شهر حق آه ما نهفته راهی  
آن همه غوغا كو، سوز آن سودا كو، عزیز من كو  
پركشید آسان، فرمان از او بر جان زد، نه نام نیكو  
در نوای مرغ حق بس ناله‌ها شنیدم  

---

(پژمان بختیاری)

با عزیزان به عشرت سر كن  
مِی بزن، باده در ساغر كن  
تا در این دنیایی، انجمن‌آرایی، حق بگو، حق  
به كه با حق باشی، صلح مطلق باشی، صلح مطلق  
جمال خوبان را چو عهد گل وفا نیست  
روان مسكین آزردن روا نیست  
سینه را پر گل كن تا شوی از گلشن باصفاتر  
جان‌فزاتر گردی، دل‌رباتر گردی، دل‌رباتر  

---

(اهلی ترشیزی)

شمع رخسار تو را آفت جان ساخته‌اند  
جان صد دل شده پروانه‌ی آن ساخته‌اند  
سوختم بی تو ندانم كه اسیران فراق  
با چنین آتش جان‌سوز چه‌سان ساخته‌اند  

---

(لسانی شیرازی)

نه لاف از درد عشق دل‌ربایی می‌توانم زد  
نه در راه وفایش دست و پایی می‌توانم زد  
تو كز سوز محبت بی‌نصیبی، چاره‌ی خود كن  
كه من پروانه‌ام، خود را به جایی می‌توانم زد  

---

(اهلی شیرازی)

خوش آن كه مست شوی تا بهانه برخیزد  
تو باشی و من و شرم از میانه برخیزد  
قیامت است جمال تو ای بهشتی‌روی  
مكش نقاب كه شور از زمانه برخیزد  
برآستان تو اهلی نه آن‌چنان افتاد  
كه تا قیامت از این آستانه برخیزد  

---

(ابوالحسن فراهانی)

تو نخل حسنی و جز ناز و فتنه بار تو نیست  
چه ناز و فتنه كه در نخل فتنه بار تو نیست  
گرَم به جور و جفا می‌كُشی، نمی‌رنجم  
كه مست نازی و این‌ها به اختیار تو نیست  

---

(؟)

به دل، دردی كه از آن شیرین‌شمایل داشتم، گفتم  
گذشتم از سر خود، هرچه در دل داشتم، گفتم  

---

(هلالی جغتایی)

كدام جلوه كه در سرو سرفراز تو نیست  
كدام فتنه كه در جلوه‌های ناز تو نیست  
مكن به خاك درش ای رقیب، عرض نیاز  
كه نازنینِ مرا حاجتِ نیاز تو نیست  
دلا به شام فراق از بلای حشر مترس  
كه روز كوته او چون شب دراز تو نیست  
ز سجده پیش رخش منع ما مكن زاهد  
نیاز اهل محبت كم از نماز تو نیست  
به كوی عشق هلالی نساختی كاری  
چه شد، مگر كَرَمِ دوست كارساز تو نیست  

---

(؟)

ای مرا غرقه به خون دیده‌ی خون‌بار از تو  
سینه مجروح و جگر ریش و دل افگار از تو  
گاه تیر تو كشم از دل و گه ناوك آه  
آه تا چند كشم این همه آزار از تو  

---
