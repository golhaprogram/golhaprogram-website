---
date: "2019-09-28"
date_aired: ""
slug: "گلهای-رنگارنگ/۲۳۳"
program_type: "گلهای-رنگارنگ"
program_number: '۲۳۳'
dastgah: 'سه‌گاه'
singers: ["مرضیه", "حسین قوامی"]
players: ["علی تجویدی", "جلیل شهناز", "حسن کسایی"]
announcers: ["اسدالله پیمان"]
poets: ["سعدی", "هلالی جغتایی", "معینی کرمانشاهی"]
draft: false
---

(سعدی شیرازی)  

آن را که غمی چون غم ما نیست چه داند  
كز شوق توام دیده چه شب می‌گذراند  
وقت است گر از پای درآیم كه همه عمر  
باری نکشیدم که به هجران تو ماند  
سوز دل یعقوب ستم‌دیده ز من پرس  
که احوال دل سوختگان، سوخته داند  
ما بی تو به دل برنزدیم آب صبوری  
در آتش سوزنده صبوری چه تواند  
ترسم که نمانم من از این درد و دریغا  
كاندر دل من حسرت روی تو بماند  
زنهار كه چون می‌‌گذری بر سر مجروح  
از وی خبری پرس كه چون می‌گذراند  
بختی نکند با منِ سرگشته که یک روز  
هم خانه‌ی من باشی و همسایه نداند  
سعدی، تو درین بند بمیری و نداند  
فریاد بکن، یا بکشد یا برهاند  

---  

(هلالی جغتایی)  

خواهند عاشقان دو مراد از خدای خویش  
هجران برای غیر و وصال از برای خویش  
صد بار آشنا شده‌ای با من و هنوز  
بیگانه‌وار می‌گذری ز آشنای خویش  

---  

(هلالی جغتایی)  

ای بی‌وفا چه چاره کنم با جفای تو  
تا کی جفا برم به امید وفای تو  
می‌خواهم از خدا به دعا صدهزار جان  
تا صدهزار بار بمیرم برای تو  

---  

(معینی کرمانشاهی)  

حیرانم، حیرانم، ز دست دل سرگردانم  
گریانم، گریانم، گواه من این دامانم  
دل دیوانه‌ی من، شده بیگانه‌ی من  
افسون‌ها کرده‌ام که رامم گردد  
شده کاشانه‌ی من، پُر ز افسانه‌ی من  
وای از من، کی جهان به کامم گردد  
بازی که آسمان‌پیما شد  
فارغ ز بیم طوفان‌ها شد  
دل اگر دل من باشد جانا  
نکند ز غم هجران پروا  
گل بی‌رونق هرگز نهراسد ز خزان  
ز بلا کی بگریزد دل سودازدگان  
هرکس عاشق شد غم مرا می‌داند  
رنج این ره را، شکسته‌پا می‌داند  
دل دیوانه‌ی من شده بیگانه‌ی من  
افسون‌ها کرده‌ام که رامم گردد  
شده کاشانه‌ی من، پُر ز افسانه‌ی من  
وای از من کی جهان به کامم گردد  

---  

(هلالی جغتایی)  

بی تو هر روز مرا، ماهی و هر شب سالی است  
شب چنان، روز چنین، آه چه مشکل‌حالی است  
