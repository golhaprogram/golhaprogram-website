---
date: "2025-09-10"
date_aired: ""
slug: "گلهای-رنگارنگ/۵۶۸"
program_type: "گلهای-رنگارنگ"
program_number: "۵۶۸"
dastgah: "دشتی"
singers: ["حسین قوامی","الهه"]
players:["رضا ورزنده"]
announcers: ["آذر پژوهش"]
composers: ["بهرام صمیمی"]
poets: ["اوحدی مراغه‌ای","مریم اشرفی","مریم ساوجی","بهادر یگانه"]
draft: false
---


(مریم ساوجی)  

شمیم گل به گلستان دمید، یاد تو كردم  
نسیم عشق به دل‌ها وزید، یاد تو كردم  
ز پشت پرده‌ی مهتاب، روی ماه بپاشید  
غبار نور چو بر سرو و بید، یاد تو كردم  
دلم ز جور تو خون شد ولی حدیث محبت  
ز هر زبان كه به گوشم رسید، یاد تو كردم  
هرآن‌كه الفت دل‌ها گسست، نام تو بردم  
هرآن‌كه مهر ز یاران برید، یاد تو كردم  
به شام تیره درآویختم به دامن مهتاب  
سحر برآمد و دامن كشید، یاد تو كردم  
بسوز هم‌چو من ای شمع بینوا كه سحرگه  
ز سر چو شعله به پایم رسید، یاد تو كردم  
به زیر سایه‌ی هر نخل روی ساحل كارون  
مرا تو ای شده نخل امید، یاد تو كردم  
شب سیاه تو مریم، نداشت نور امیدی  
پدید گشت چو صبح سپید، یاد تو كردم 

---

(اوحدی مراغه‌ای)  

تا بر آن عارض زیبا نظر انداخته‌ایم  
خانه‌ی عقل به یك‌باره برانداخته‌ایم  
هیچ شك نیست كه روزی اثری خواهد كرد  
تیر آهی كه به وقت سحر انداخته‌ایم  
ای كه قصد سر ما داری اگر لایق توست  
بپذیرش كه به پای تو درانداخته‌ایم  
قدر خاك درت اینان چه شناسند كه آن  
توتیایی است كه ما در بصر انداخته‌ایم

---

(مریم اشرفی)

بی.خبر خوش درآید ز درت یار امشب  
تا ز شادی بنهم جان سر این كار امشب  
گر نهد خاكِ كفِ پای، به چشمِ سرِ من  
ریزم اندر قدمش لؤلؤ شهوار امشب  
رنجه فرمای قدم ای دوست به كاشانه‌ی من  
تا به شكرانه كنم جان و سر ایثار امشب  
ساقیا خیز و از آن باده‌ی مستانه‌ی عشق  
قدحی پُر بچشان بر من خَمّار امشب  
عاقلان مژده كه دیوانه‌ی زنجیری باز  
شده در حلقه‌ی آن طرّه‌ی طرّار امشب

---

(بهادر یگانه)

خدایا، خدایا، تو تنها گواهی  
به جز مهربانی ندارم گناهی  
تو دانی خدایا كه در این جهان  
به جز درگه تو ندارم ثنا  
دلم گشته شمع شبستان غم  
فرو برده سر در گریبان غم  
خدایا، خدایا، تو در این جهان  
گواهی به جز مهربانی ندارم گناهی  
تو دانی خدایا كه در این جهان  
به جز درگه تو ندارم ثنا  
دلم گشته شمع شبستان غم  
فرو برده سر در گریبان غم  
تو بودی همه عشق و رویای من  
تو بودی همه دین و دنیای من  
دلم بی تو هرگز امیدی نداشت  
امید دل ناشكیبای من  
اگر شكوه‌ای با خدا می‌كنم  
ترا در دل خود دعا می‌كنم من  
كه من بی تو هرگز نخواهم جهان را  
پس از تو جهان را رها می‌كنم من  
چرا هم‌چو شادی برید از من  
مگر جز محبت چه دید از من  
به گردون برآرم چو دست دعا  
به زاری بخواهد دلم از خدا  
خداوندگارا ببخشای او را

