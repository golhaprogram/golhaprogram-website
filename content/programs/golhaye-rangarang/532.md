---
date: "2025-10-01"
date_aired: ""
slug: "گلهای-رنگارنگ/۵۳۲"
program_type: "گلهای-رنگارنگ"
program_number: "۵۳۲"
dastgah: "ماهور"
singers: ["عهدیه","محمودی خوانساری"]
players: ["مجید نجاحی"]
announcers: ["آذر پژوهش"]
composers: ["جواد معروفی"]
poets: ["سعدی","عماد خراسانی","هلالی جغتایی","ابوالحسن ورزی","پژمان بختیاری","آذر بیگدلی"]
draft: false
---


(هلالی جغتایی)

برخیز تا نهیم سر خود به پای دوست  
جان را فدا كنیم كه صد جان فدای دوست  
حاشا كه غیر دوست نشیند به چشم من  
دیدن نمی‌توان دگری را به جای دوست  
از دوست هر جفا كه رسد جای منت است  
زیرا كه نیست هیچ وفا چون جفای دوست  
با دوست آشنا شده بیگانه‌ام ز خلق  
تا آشنای من نشود آشنای دوست  

---

(ابوالحسن ورزی)

آن دل‌افروز كه مهتاب شب تار من است  
روشنی‌بخش دل و دیده‌ی بیدار من است  
آن كه در خانه‌ی من پرتو شادی ریزد  
آفتابی است كه در سایه‌ی دیوار من است  
یادگاری است كز آن گنج محبت دارم  
برق این اشك كه در چشم گهربار من است  
ای خدا با كه توان گفت كه با این همه درد  
این طبیب همه دل‌هاست كه بیمار من است  

---

(پژمان بختیاری)

خفته در چشم تو نازی است، كه من می‌دانم  
نگه‌ات دفتر رازی است، كه من می‌دانم  
قصه‌ای را كه به من طُرّه‌ی كوتاه تو گفت  
رشته‌ی عمر درازی است، كه من می‌دانم  
بی‌نیازانه به ما می‌گذرد دوست ولی  
سینه‌اش بحر نیازی است كه من می‌دانم  
گرچه در پای تو خاموش فتادست ای شمع  
سایه را سوز و گدازی است كه من می‌دانم  

---

(عماد خراسانی)

اهل گردم دل دیوانه اگر بگذارد  
نخورم می غم جانانه اگر بگذارد  
گوشه‌ای گیرم و فارغ ز شر و شور شوم  
حسرت گوشه‌ی میخانه اگر بگذارد  
عهد كردم نشوم همدم پیمان‌شكنان  
هوس گردش پیمانه اگر بگذارد  
همچو زاهد طلبم صحبت حوران بهشت  
یاد آن نرگس مستانه اگر بگذارد  
شمع می‌خواست نسوزد كسی از آتش او  
لیك پروانه‌ی دیوانه اگر بگذارد  
دگر از اهل شدن كار تو بگذشت عماد  
چند گویی دل دیوانه اگر بگذارد  

---

(سعدی)

درخت، غنچه برآورد و بلبلان مستند  
جهان جوان شد و یاران به عیش بنشستند  
بساط سبزه لگدكوب شد به پای نشاط  
ز بس كه عارف و عامی به رقص برجستند  

---

(آذر بیگدلی)

خدا نگیردشان گر چه چاره‌ی دل ما  
به یك نگاه نكردند و می‌توانستند  
مترس راه شهیدان كه ساكنان بهشت  
گشاده دست تو درهای آسمان بستند  
صبا ز من به حریفان زیردست‌آزار  
بگو كه كاركنان فلك زبردستند  

--- 