---
date: "2025-09-13"
date_aired: ""
slug: "گلهای-رنگارنگ/۵۶۲"
program_type: "گلهای-رنگارنگ"
program_number: "۵۶۲"
dastgah: "دشتی"
singers: ["عبدالوهاب شهیدی","عهدیه"]
players: ["حبیب‌الله بدیعی","فرهنگ شریف","جهانگیر ملک","رضا ورزنده","رحمت‌الله بدیعی"]
composers: ["جواد معروفی"]
announcers: ["روشنک"]
poets: ["نسیم اردکانی","حافظ","صفی‌علی‌شاه","طراز یزدی"]
draft: false
---

(صفی‌علی‌شاه)

در میكده رفتم، خم و خم‌خانه تو بودی  
در حلقه‌ی مستان، می و پیمانه تو بودی  
در كعبه شدم، با همه در خانه تو بودی  
دیدیم به هر انجمن افسانه تو بودی  
بر موی خود آشفته و دیوانه تو بودی  

در كعبه شدی سُبحه و در صومعه زُنّار  

من رخ چو نمودی به تمنای تو بودم  
در جلوه‌ی تو محو تماشای تو بودم  
افتاده به پیش قد رعنای تو بودم  
چون سایه به همراهی بالای تو بودم  
در عین سكون جنبش دریای تو بودم  

آورد مرا عشق تو از خانه به بازار  

زان پیش كه آواره به صحرای تو گردم  
از منظر پنهان تو پیدای تو گردم  
در فرق ز جمع تو هویدای تو گردم  
در انجمنت بینم و رسوای تو گردم  
در مجلس مستان تو صهبای تو گردم  

سرمست در آیم به در از خانه‌ی خَمّار 

---

(نسیم اردکانی)

من گرفتارم، گرفتار دلم  
دست‌از‌جان‌شسته، بیمار دلم  
من گرفتارم، گرفتار دلم    
چند پرسی علت رنجوریم  
زاریم گوید، كه من زار دلم  
من گرفتارم، گرفتار دلم  
از چه نگرفتی دل ما را به هیچ  
ای كه می‌گفتی خریدار دلم   
من گرفتارم، گرفتار دلم  
با همه مشكل‌گشایی دست او  
عقده‌ها افكند در كار دلم  
من گرفتارم، گرفتار دلم   

---

(طراز یزدی)

این شاخه‌ی رَز، دهن‌به‌دستی بوده است  
این می، لب لعل می‌پرستی بوده است  
این نشئه كه جان شیفته‌ی حالت اوست  
طرز نگهی ز چشم مستی بوده است  

---
 
(حافظ)

سحر بلبل حكایت با صبا كرد  
كه عشق روی گل با ما چه‌ها كرد  
از آن رنگ رخم خون در دل انداخت  
وز آن گلشن به خارم مبتلا كرد  
غلام همت آن نازنینم  
كه كار خیر، بی روی و ریا كرد  
خوشش باد آن نسیم صبح‌گاهی  
كه درد شب‌نشینان را دوا كرد  
به هرسو بلبل عاشق در افغان  
تنعم در میان باد صبا كرد  
بشارت بر به كوی می‌فروشان  
كه حافظ توبه از زهد و ریا كرد