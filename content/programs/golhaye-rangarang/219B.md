---
date: "2019-09-24"
date_aired: ""
slug: "گلهای-رنگارنگ/۲۱۹ب"
program_type: "گلهای-رنگارنگ"
program_number: '۲۱۹ب'
dastgah: 'شور'
singers: ["بنان"]
players: ["روح‌الله خالقی"]
announcers: ["روشنک"]
poets: ["رهی معیری", "فخرالدین عراقی"]
draft: false
---

(رهی معیری)  

تو ای پرگهر خاک ایران‌زمین  
که والاتری از سپهر برین  
هنر زنده از پرتو نام توست  
جهان سرخوش از جرعه‌ی جام توست  
بمان خرم ای خاک مینوسرشت  
که در چشم ما خوش‌تری از بهشت  
تو را از دل و جان پرستنده‌ایم  
روان را ز مهر تو آکنده‌ایم  
سر میهن ای آذرآبادگان  
بمان با تن خویشتن جاودان  

---  

(رهی معیری)  

آرزوی ما تویی، تو  
قبله‌ی دلها تویی، تو  
جان بی تو آرامی ندارد  
که آرام جان ما تویی، تو  
عاشقم ای مه به رویت  
سرخوشم ای گل به بویت  
مجنون‌تر از مجنون منم، من  
زیباتر از لیلا تویی، تو  
مِی ده به یاران کهن ای ماه من  
مِی ده که عمر دشمنان طی شد  
دور نشاط و نوبتِ مِی شد  
شب سحر شد، مِهر از افق جلوه‌گر شد  
آه دل درویشان، سوزنده چون آذر شد  
مطرب ز شهناز، شوری عیان کن  
آهنگ آذربایجان کن  
بر خاک تبریز، اشکی فرو ریز  
از فتنه‌ی گردون فغان کن  
وز دیده سیل خون روان کن  
برگو که عشقت آذر به جانها زد  
وين شعله آتش بر خانمان‌ها زد  
ای قبله‌ی آزادگان، وی خاک آذربادگان  
فرخنده باد ايام تو، کز نام تو  
آشفته‌خاطر دشمنِ دون شد  
می در گلوی مدعی خون شد  

---  

(فخرالدین عراقی)  

خوشا دردی که درمانش تو باشی  
خوشا مُلکی که سلطانش تو باشی  
خوشا چشمی که رخسار تو بیند  
خوشا راهی که پایانش تو باشی  
چه خوش باشد دل امیدواری  
که امید دل و جانش تو باشی  
چه باک آید ز کس آن را که وی را  
نگه دار و نگهبانش تو باشی  
گل و گلزار خوش آید کسی را  
که گلزار و گلستانش تو باشی  
