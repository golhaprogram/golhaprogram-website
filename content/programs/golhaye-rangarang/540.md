---
date: "2025-09-28"
date_aired: ""
slug: "گلهای-رنگارنگ/۵۴۰"
program_type: "گلهای-رنگارنگ"
program_number: "۵۴۰"
dastgah: "نوا"
singers: ["محمودی خوانساری", "هایده"]
players: ["علی تجویدی","جهانگیر ملک","فرهنگ شریف"]
announcers: ["آذر پژوهش"]
composers: ["علی تجویدی"]
poets: ["حافظ","شرف‌الدین قزوینی", "پرویز وکیلی","علی اشتری","سعدی","ساغر نجاتی"]
draft: false
---

(شرف‌الدین قزوینی)

ای رفته دل و دین به تمنای تو ما را  
بیگانه ز خود ساخته سودای تو ما را  
رفتى و سراپای تو را سیر ندیدیم  
صد داغ به دل مانده، ز هرجای تو ما را  
مستغرق عشق تو چنانیم كه نبوَد  
با یاد رخ خوب تو، پروای تو ما را

---

(پرویز وکیلی)

گر نمی‌دانی بدان، غم در دلِ تنگم خانه كرده  
كس نكرده با دلم، کاری كه غمِ جانانه كرده  
خود تو دانی و دل من، كز تو غم شد حاصل من  
گرچه در هر محفلی، ای فتنه مرا، دیوانه خواندی  
گر نمی‌دانی بدان، عشق تو مرا، دیوانه كرده  
عشق تو را در سینه‌ام، با خون دل، پرورده‌ام  
از بی‌وفایی‌های تو، در كوی جنون، ره برده‌ام  
اكنون كه بی جرم و گنه، سوزانده ما را  
ای دل مكن بهر خدا، با او مدارا  
كنون كه امیدی به سینه ندارم، بگو چه كنم  
اگر دل خود را، به او نسپارم، بگو چه كنم
بگو چه کنم

---

(ساغر نجاتی)

بنده‌ی عشق تو، تنها دلِ شیدایم نیست  
فارغ از روی تو، مویی به سراپایم نیست  
دگران را، سمن و نرگس و نسرین و مرا  
با تو كنجی، كه جز این در دو جهان رایم نیست  
شب و با یار، به خلوتگه و اغیار به خواب  
گو سحر سر نزند، حسرت فردایم نیست  
تو مرا سرو و گل و باغ و بهاری و بهشت  
نه عجب، جز به تو گر میل تماشایم نیست

---

(حافظ)

زاهد پشیمان را، ذوق باده خواهد كشت  
عاقلا، مكن كاری، كآورد پشیمانی  
یوسف عزیزم كو، ای برادران، رحمی  
كز غمش عجب دارم، حال پیر كنعانی

---

(سعدی)

تو هیچ عهد نبستی كه عاقبت نشكستی  
مرا بر آتش سوزان نشاندی و ننشستی  
دلم شكستی و رفتی، خلاف عهد محبت  
به احتیاط رو اكنون، كه آبگینه شكستی  
چراغ چون تو نباشد به هیچ خانه و لیكن  
كس این سرای نبندد دری چنین كه تو بستی  
گرت كسی بپرستد ملامتش نكنم من  
تو هم در آینه بنگر كه خویشتن بپرستی

---

(علی اشتری)

تا ننگرد سرشك مرا كس میان جمع  
همچون بنفشه سربه‌گریبان گریستم  
گه تنگ‌دل چو غنچه نشستم میان باغ  
گاهی چو ابر بر سر بستان گریستم  
لب بر لبش نهادم و اشكم ز دیده ریخت  
بر روی گل چو ابر بهاران گریستم

---