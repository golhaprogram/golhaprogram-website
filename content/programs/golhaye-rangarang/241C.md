---
date: "2019-10-08"
date_aired: ""
slug: "گلهای-رنگارنگ/۲۴۱ث"
program_type: "گلهای-رنگارنگ"
program_number: '۲۴۱ث'
dastgah: 'دشتی'
singers: ["الهه", "اکبر گلپایگانی"]
players: ["روح‌الله خالقی", "پرویز یاحقی", "جواد معروفی", "حسین یاحقی", "فرهنگ شریف", "امیرناصر افتتاح"]
announcers: ["مهناز شهرانی"]
poets: ["امیری فیروزکوهی", "بیژن ترقی", "اسماعیل نواب صفا"]
draft: false
---

(امیری فیروزکوهی)  

مپسند كه دور از تو برای تو بمیرم  
صید تو شدم من كه به پای تو بمیرم  
گر عمر دراز خواهم از آنست كه خواهم  
آنقدر نمیرم كه به جای تو بمیرم  

---  

(اسماعیل نواب صفا)  

چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  
رخ چنان نمودی ای ساقی  
که بردی از دستم  
جرعه‌ای چشیدم از جامت  
که تا هستم، مستم  
خود ندانم از چنین جامی  
چه حالی هستم  
دانم این‌قدر که از قید دو عالم رستم  
چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  
به خود می‌بالم  
اگر چو خاک ره کُنی پامالم  
گر نفَسی، تو به درد دلم برسی  
ندهی دل خود به کسی  
بی‌خبری ز چه از مشتِ پری در قفسی  
مهر و وفا کن که صفا جور و جفا دیده بسی  
چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  

---  

(امیری فیروزکوهی)  

بار گران ز طبعِ سبک‌بار می‌کِشم  
آزارها ز خَلقِ کم‌آزار می‌کِشم  
بسیار ناز با منِ دل‌داده می‌کنی  
دانسته‌ای که ناز تو بسیار می‌کِشم  

---  

(بیژن ترقی)  

شب‌ها به در میکده تا جام نگیریم  
چون موج زمانی به خود آرام نگیریم  
در گردش جام است چو آرامش خاطر  
ما دغدغه از گردش ایام نگیریم  
ای شمع چه خندی به سراپرده‌ی عشاق  
از اشک تو پيداست که فرجام نگیریم  
در صبح رخ یار چنان رفته ز خویشیم  
کز خود خبر از تیرگی شام نگیریم  
ای دل مشنو صحبت یاران زبانی  
مشکل که از این همهمه سرسام نگیریم  

---  

(امیری فیروزکوهی)  

از غم، همیشه چون دل مینا دلم پر است  
آری دل تهی ز محبت ز غم پر است  
چون باغ تا ز خار و گلم مدعی یکی است  
هر روز دامنم ز گل صبح‌دم پر است  
