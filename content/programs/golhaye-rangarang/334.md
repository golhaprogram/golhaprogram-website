---
date: "2019-08-19"
date_aired: ""
slug: "گلهای-رنگارنگ/۳۳۴"
program_type: "گلهای-رنگارنگ"
program_number: '۳۳۴'
dastgah: 'بیات اصفهان'
singers: ["پوران", "عبدالوهاب شهیدی"]
players: ["جواد معروفی", "احمد عبادی"]
composers: ["درویش‌خان", "علی‌اکبر شیدا"]
arrangers: ["بهرام صمیمی", "روح‌الله خالقی"]
poets: ["علی‌اکبر شیدا", "امیدی تهرانی", "ادیب صابر ترمذی", "سعدی", "فرخی سیستانی", "کلیم کاشانی"]
announcers: ["نورالدین ثابت‌ایمانی", "آذر پژوهش"]
draft: false
---

(امیدی تهرانی)  

سحرگاهان صبا آمد به گلشن  
ز بوی گل معطر کرد دامن  
همی گفت از زبان حال بلبل  
گل من عید شد چشم تو روشن  

---  

(ادیب صابر ترمذی)  

با حسن باغ و فرّ بهار و جمال گل  
نیکوست حال ما که نکو باد حال گل  
پر نقش آذری شد و پر صورت پری  
باغ از بهار خرم و چشم از جمال گل  
گل بوی و باده نوش به دیدار گل  
که هست امروز روز باده و امسال سال گل  

---  

(فرخی سیستانی)  

خوشا عاشقی، خاصه عهد جوانی  
خوشا با پری‌چهرگان زندگانی  
خوشا با رفیقان یک‌دل نشستن  
بهم نوش کردن می ارغوانی  
درِ شادمانی بود عشق خوبان  
بباید گشودن، درِ شادمانی  

---  

(ادیب صابر ترمذی)  

تویی که مِهر تو در مِهرِگان بهار من است  
که چهره‌ی تو گلستان و لاله‌زار من است  
بهار و سرو و گل و سوسن ای بهار بتان  
چو در کنار منی جمله در کنار من است  
قرار من همه در زلف تاب‌دار تو باد  
که تاب و حلقه‌ی او منزل قرار من است  

---  

(سعدی)  

سلسله‌ی موی دوست، حلقه‌ی دام بلاست  
هر که در این حلقه نیست، فارغ از این ماجراست  

---  

(علی‌اکبر شیدا)  

با ما بی‌وفا تو که نبودی  
پر جور و جفا تو که نبودی  
دور از دل ما تو که نبودی  
من از دست غمت حبیبم  
که مشکل ببرم جان  

---  

(علی‌اکبر شیدا)  

بیا عشوه و نازم بین، بیا راز و نیازم بین  
منم شمع و تو پروانه، بیا سوز و گدازم بین  
نیازارم تو را هرگز، دل عاشق‌نوازم بین، دل عاشق‌نوازم بین  
بیا شور و شرارم بین، بیا تازه‌بهارم بین  
بیا مستی جاویدان، ز آغوش و کنارم بین  
بسوزد بی تو چون شمعی، دل پروانه‌وارم بین، دل پروانه‌وارم بین  

---  

(کلیم کاشانی)  

باد نوروزی به بستان مژده‌ها آورده است  
بلبلان را مایه‌ی برگ و نوا آورده است  
گل چه‌ها در باغ خواهد کرد، که از فیض بهار  
هر کجا خاری است یك گلشن صفا آورده است  
