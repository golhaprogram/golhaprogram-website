---
date: "2020-12-11"
date_aired: ""
slug: "گلهای-رنگارنگ/۲۵۴"
program_type: "گلهای-رنگارنگ"
program_number: '۲۵۴'
dastgah: 'بیات اصفهان'
singers: ["مرضیه", "بنان"]
players: ["حبیب‌الله بدیعی", "مرتضی محجوبی"]
composers: ["روح‌الله خالقی"]
announcers: ["روشنک"]
poets: ["رودکی", "حافظ"]
draft: false
---

(رودکی)  

بوی جوی مولیان آید همی  
یاد یار مهربان آید همی  
ریگ آموی و درشتی‌های او  
زیر پایم پرنیان آید همی  
آب جیحون از نشاط روی دوست  
خنگ ما را، تا میان، آید همی  
ای بخارا! شاد باش و دیر زی  
میر زی تو شادمان آید همی  
میر ماه است و بخارا آسمان  
ماه سوی آسمان آید همی  
میر سرو است و بخارا بوستان  
سرو سوی بوستان آید همی  
آفرین و مدح سود آید همی  
گر به گنج اندر زیان آید همی  

---  

(حافظ)  

سینه مالامال درد است ای دریغا مرهمی  
دل ز تنهایی به جان آمد خدا را همدمی  
خیز تا خاطر بدان ترک سمرقندی دهیم  
کز نسیمش بوی جوی مولیان آید همی  
چشم آسایش كه دارد از سپهر تیز رو  
ساقیا جامی به من ده تا بیاسایم دمی  
آدمی در عالم خاكی نمی آید به دست  
عالمی دیگر بباید ساخت وز نو آدمی  
اهل کام و ناز را در کوی رندی راه نیست  
رهروی باید، جهان‌سوزی، نه خامی بی‌غمی  
گریه‌ی حافظ چه سنجد پیش استغنای عشق  
کاندرین دریا نماید هفت دریا شبنمی  
