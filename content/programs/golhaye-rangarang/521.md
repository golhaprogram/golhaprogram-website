---
date: "2025-10-17"
date_aired: ""
slug: "گلهای-رنگارنگ/۵۲۱"
program_type: "گلهای-رنگارنگ"
program_number: "۵۲۱"
dastgah: "دشتی"
singers: ["حسین قوامی","الهه"]
players: ["حبیب‌الله بدیعی","منصور صارمی","جهانگیر ملک","احمد عبادی"]
announcers: ["آذر پژوهش"]
composers: ["جواد معروفی"]
arrangers: ["جواد معروفی"]
poets: ["تورج نگهبان", "مشفق کاشانی", "باستانی پاریزی"]
draft: false
---

(باستانی پاریزی)

یاد، آن شب كه صبا بر سر ما گل می‌ریخت  
بر سر ما ز در و بام و هوا گل می‌ریخت  
سر به دامان منت بود و ز شاخ گل سرخ  
بر رخ چون گلت آهسته صبا گل می‌ریخت  

---

(تورج نگهبان)

بگذار امشب پر بگشایم  
سرشار از آرزو با شادی سویت آیم  
بگشا یک‌دم، بند از پایم  
تا كه بر پای تو لحظه‌ای چهره سایم  
از خواب امشب می‌گریزم  
می‌خواهم تنها، سوز عشقت را، در جان ریزم  
من كه دنیا بی تو نخواهم، زیبای من  
خواهی چرا از خود جدا، دنیای من  
خواهی مگر افسرده چون امروز من، فردای من  
بر بال نغمه‌ها، می‌نشانم تو را  
بر بام آسمان، تا شهر اختران، می‌كشانم تو را  
من كه دنیا بی تو نخواهم، زیبای من  
خواهی چرا از خود جدا، دنیای من  
خواهی مگر افسرده چون امروز من، فردای من  

---

(باستانی پاریزی)

خاطرت هست كه آن‌شب همه‌شب تا دم صبح  
شب جدا، شاخه جدا، باد جدا، گل می‌ریخت  
نسترن خم شده، لعل لب تو می‌بوسید  
خضر گویی به لب آب بقا گل می‌ریخت  
زلف تو غرقه به گل بود و هر آنگاه كه من  
می‌زدم دست بر آن زلف دوتا گل می‌ریخت  
تو به مه خیره چو خوبان بهشتی و صبا  
چون عروس چمنت بر سر و پا گل می‌ریخت  

---

(مشفق کاشانی)

ای دل اسیر سلسله‌ی موی كیستی  
آینه‌دار آینه‌ی روی كیستی  
در پرده‌ی خیال، به خلوتگه امید  
نقش‌آفرین طلعت نیكوی كیستی  
گل شد نگار پرده‌نشین بهار و تو كیستی  
سرگشته چون صبا به سر كوی كیستی  
چشم سپهر خیره در افسانه‌ی تو ماند  
تو خیره مانده بر خم ابروی كیستی  
دلتنگ، لب چو غنچه فروبسته‌ای هنوز  
در آرزوی لعل سخنگوی كیستی  
عمری گذشت از بر مشفق رمیده‌ای  
هان ای غزال وحشی آهوی كیستی  

---

(باستانی پاریزی)

گیتی آن شب اگر از شادی ما شاد نبود  
راستی تا سحر از شاخه چرا گل می‌ریخت  
شادی عشرت ما باغ گل‌افشان شده بود  
كه به پای تو و من، از همه‌جا گل می‌ریخت

---