---
date: "2025-09-15"
date_aired: ""
slug: "گلهای-رنگارنگ/۵۵۸"
program_type: "گلهای-رنگارنگ"
program_number: "۵۵۸"
dastgah: "چهارگاه"
singers: ["عبدالوهاب شهیدی","مرضیه"]
players: ["حبیب‌الله بدیعی","جهانگیر ملک","جلیل شهناز"]
composers: ["مهدی مفتاح"]
arrangers: ["جواد معروفی"]
announcers: ["آذر پژوهش"]
poets: ["سیمین بهبهانی", "ملک‌الشعرای بهار","جمال‌الدین عبدالرزاق اصفهانی"]
draft: false
---

(ملک‌الشعرای بهار)

هركه را مهر وطن در سر نباشد، كافر است  
معنی حب‌الوطن، فرموده‌ی پیغمبر است  
هركه بهر پاس عٍرض و مال و مسكن داد جان  
چون شهیدان از می فخرش لبالب ساغر است  
از خدا وز شاه وز میهن، دمی غافل مباش  
زآن كه بی این هرسه مردم از بهائم كمتر است  
قلب خود از یاد شاهنشه مكن هرگز تهی  
خاصه در میدان، كه شاهنشاه قلب لشكر است  
از تو بی آیین و بی سلطان نیاید هیچ كار  
زآن كه آیین روح و كشور پیكر و سلطان سر است  
موبد والاگهر دانی به فرزندان چه گفت  
گفت حكم پادشاهان همچو حكم داور است  
عیش كن، گر دادت ایزد پادشاهی دادگر  
پادشا چون دادگر شد، روز عیش كشور است  

(سیمین بهبهانی)

دوباره غوغا به پا كند، شور نغمه‌ی نكیسا  
دوباره تا آسمان رود، بانگ شادمانی ما  
دوباره پر شد سینه‌ها، ز پاكی آیینه‌ها  
به هر طرف اهل دلی نظر گشاید  
شكوه ایران كهن، به خاطر آرد  
گر به زبان‌ها اكنون، نامی از ایران آید  
بار دگر در خاطر، یاد دلیران آید  
مهر فروزانِ آزادی، سر زده این سامان  
بوده نگهبان آزادی، پاكی این دامان  
تاریخ ایران را، نام دلیران را  
هر كی را، هر گُرد را، از بر دارد  
فرمان آبادی، منشور آزادی  
شاهان ایران را، در یاد آرد  
فدای چشم تو، ساقیا  
چو گشته دوران به كام ما  
تو هم بیا، دور باده را، به نام ما كن  
كنون كه گل كرده آرزو، شراب پیروزی از سبو  
به یاد جمشید و جام او، به جام ما كن  
گر به زبان‌ها اكنون، نامی از ایران آید  
بار دگر در خاطر، یاد دلیران آید  
سند افتخار من، شده نام تو ای میهن  
به فلك تا مهر و مه باشد تابنده  
همه‌كس گوید با من، ایران پاینده

---

(ملک‌الشعرای بهار)

خسروان پیش نیاكان تو زانو می‌زدند  
شاهد من، سفره‌ی شاپور و نقش قیصر است  
این همان مٌلك است كاندر باستان بینی در او  
داریوش از مصر تا پنجاب فرمان‌گستر است  
این همه جمعیت و وسعت، ز شاهان بود و بس  
شاه عادل كشورش معمور و گنجش بی مَر است  
خاطر پاكت مبادا خالی از نور امید  
زآن كه ما را گر امیدی مانده باشد زین‌در است  
منت ایزد را، كه ایران خسروی معصوم یافت  
خسرو معصوم را، مدح و ستایش درخور است  
لاله‌گون بادا، به باغ مٌلك چهر بخت تو  
تا به فروردین، چمن پرلاله و سوسن‌بر است  
سالِ فرخ زن، شهنشاها ز گفتار بهار
سال فرخ را اثرها در مسیر اختر است

---

(جمال‌الدین عبدالرزاق اصفهانی)

روز به آخر رسید و یار نیامد  
هیچ‌کس از پیش آن نگار نیامد  
این همه با من ز روزگار بد آمد  
نه، ز دل آمد ز روزگار نیامد   

---

(جمال‌الدین عبدالرزاق اصفهانی)

ماه چو بیند رٌخت، ز دست درافتد  
سرو چو بیند قدت، ز پای درآید  
با تو همه ناز بود و بی تو همه غم  
چون به سر آمد چنان، چنین به سر آید

---




