---
date: "2021-02-14"
date_aired: ""
slug: "گلهای-رنگارنگ/۳۵۰"
program_type: "گلهای-رنگارنگ"
program_number: '۳۵۰'
dastgah: 'ماهور'
singers: ["پوران", "حسین قوامی"]
players: ["جلیل شهناز", "جواد معروفی"]
composers: ["علی‌اکبر شیدا"]
poets: ["سعدی", "علی‌اکبر شیدا", "حافظ", "عبدالرحمان جامی"]
announcers: ["روشنک"]
draft: false
---

(حافظ)  

به جان پیر خرابات و حق صحبت او  
که نیست در سر من جز هوای خدمت او  
چراغ صاعقه‌ی آن شراب روشن باد  
که زد به خرمن ما آتش محبت او  
بیا که دوش به مستی سروش عالم غیب  
نوید داد که عام است فیض رحمت او  

============================================  

(سعدی)  

ای نفس خرم باد صبا  
از بر یار آمده‌ای مرحبا  
قافله‌ی شب چو شنیدی ز صبح  
مرغ سلیمان چه خبر از صبا  
بار دگر گر به سر کوی دوست  
بگذری ای پیک نسیمِ صبا  
آن همه دل‌داری و پیمان و عهد  
نیک نکردی که نکردی وفا  

============================================  

(علی اکبر شیدا)  

من ز تو دوری نتوانم دگر  
کز تو صبوری نتوانم دگر  
ای مه من، ای بت چین، ای صنم  
حوروش و ماه‌جبین، ای صنم  
تا به تو دادم دل و دین، ای صنم  
بر همه‌کس گشته یقین، ای صنم  
من ز تو دوری نتوانم دگر  
کز تو صبوری نتوانم دگر  
هر سحر از عشق تو دم می‌زنم  
روز دگر می‌شنوم بر ملا  
دوست نباشد به حقیقت که او  
دوست فراموش کند در بلا  

============================================  

(سعدی)  

کس در نیامدست بدین خوبی از دری  
دیگر نیاوَرَد چو تو فرزند، مادری  
خورشید اگر تو روی نپوشی فرو رود  
گوید دو آفتاب نگنجد به کشوری  
همراه من مباش که حسرت برند خلق  
در دست مفلسی چو ببینند گوهری  
انصاف می‌دهم که لطیفان و دل‌بران  
بسیار دیده‌ام نه بدین لطف و دلبری  
كس در نیامدست بدین خوبی از دری  
دیگر نیاورد چو تو فرزند مادری  

============================================  

(عبدالرحمان جامی)  

تو شمع مجلس عشقی و شاه عالم جانی  
بناز بر همه عالم که نازنین جهانی  
