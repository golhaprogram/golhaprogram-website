---
date: "2025-11-02"
date_aired: ""
slug: "گلهای-رنگارنگ/۵۰۴"
program_type: "گلهای-رنگارنگ"
program_number: "۵۰۴"
dastgah: "سه‌گاه"
singers: ["مرضیه", "عبدالوهاب شهیدی"]
players: ["جهانگیر ملک","حبیب‌الله بدیعی","مجید نجاحی"]
announcers: ["روشنک"]
composers: ["مرتضی محجوبی"]
arrangers: ["جواد معروفی"]
poets: ["کافی اردوبادی","رهی معیری","کمال خجندی","بیانی کرمانی"]
draft: false
---

(بیانی کرمانی)

یارب، كه مرا صحبت جان بی تو مباد  
وز هستی من نام و نشان بی تو مباد  
انجام زمانه یك‌زمان بی تو مباد  
كوتاه كنم سخن، جهان بی تو مباد  

---

(کافی اردوبادی)

ای بی تو گردش فلك بی مدار حیف  
باشد زمانه و تو نباشی هزار حیف  

---

(كمال خجندی)

گنجی و تو را بی طلبیدن نتوان یافت  
راحت ز تو بی رنج كشیدن نتوان یافت  
از شربت خاصی كه شفای همه جان‌هاست  
بی چاشنی درد چشیدن نتوان یافت  
با گرم‌روی واقف این راه چنین گفت  
آهسته كه این ره به دویدن نتوان یافت  
گر بر فلكم دست رسد بر تو محال است  
كان پایه به صد عرش رسیدن نتوان یافت  

---

(رهی معیری)

منِ بی‌دل، ساقی، به نگاهی مستم  
تو به جامی دیگر، چه بری از دستم  
دو چشم فتنه‌انگیزت، تا دیدم ای گل  
قسم به نرگس مستت كه از این می مستم  
اثری با گردش چشمت نبود در ساغر می  
دگران مست از می گلگون دل من از گردش وی  
می و گل گر دل انگیزد، تو در آن لب گل و مِی داری  
به لطافت چو بهشتی، به طراوت چو بهاری، از گیسویت بنفشه‌زاری  
ای گلستان سر كویت، گل بستان چون رویت، كی باشد كی  
تویی آن گل در گیتی، كه نداری آفت دی  
گل من بیا به ساحت باغ و چمن  
كه گل به سبزه پنهان گردد، ز شرم تو پریشان گردد  
چو روی نازنینت بیند، ز ناز خود پشیمان گردد  
شبی ای مه، دمی ای گل، گذری كن بر سر ما  
كه جدا زان لب میگون، شده پرخون ساغر ما  
چو دل از حسرت خون شد، نكند مِی چاره‌ی وی  

---