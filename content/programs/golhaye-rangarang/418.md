---
date: "2011-02-04"
date_aired: ""
slug: "گلهای-رنگارنگ/۴۱۸"
program_type: "گلهای-رنگارنگ"
program_number: "۴۱۸"
dastgah: "بیات اصفهان"
singers: ["عهدیه", "اکبر گلپایگانی"]
composers: ["همایون خرم"]
arrangers: ["جواد معروفی"]
announcers: ["آذر پژوهش"]
poets: ["رهی معیری", "امیر صنعی نیشابوری", "لطف‌الله نیشابوری", "میرسنجر کاشی", "وحشی بافقی", "کمال خجندی"]
draft: false
---

(امیر صنعی نیشابوری)  

نازم به سوز سینه و اشک نیاز خویش  
دارم سری چو شمع به سوز و گداز خویش  
آنان که دل به زلف نگاری نبسته‌اند  
آیا چه کرده‌اند به عمر دراز خویش  

============================================  

(رهی معیری)  

ای بی‌خبر از بینوایان، بیا، بیا، بیا  
بیگانه از درد آشنایان، بیا، بیا، بیا  
ای روی تو صبح امیدم، بیا، بیا، بیا  
دور از رخت صبحی ندیدم، بیا، بیا، بیا  
شمع وفا کو؟ نور صفا کو؟  
راز نگاهت، شوق گناهت  
وآن بوسه‌ها کو؟  
ای روی تو صبح امیدم، بیا، بیا، بیا  
دور از رخت صبحی ندیدم، بیا، بیا، بیا  

ای آتشین لب، باز آ که هرشب  
چون نی بنالم از بینوایی  
وای نو بهارم، دور از تو دارم  
چون لاله بر دل داغ جدایی  
باز آ که با تو از در  
باز آید ای فسونگر،  
بخت رمیده من، آه  
با آن که از کنارم،  
رفتی ولی نرفتی، از دیده‌ی من  

شمع وفا کو؟ نور صفا کو؟  
راز نگاهت، شوق گناهت  
وآن بوسه‌ها کو؟  
ای روی تو صبح امیدم، بیا، بیا، بیا  
دور از رخت صبحی ندیدم، بیا، بیا، بیا  

============================================  

(لطف‌الله نیشابوری)  

دیشب ز سر صدق و صفای دل من  
در میکده آن هوش‌ربای دل من  
جامی به من آورد که بستان و بنوش  
گفتم نخورم، گفت برای دل من  

============================================  

(میرسنجر کاشی)  

الهی سینه‌ای درد آشنا ده  
غم از هر دل که بستانی به ما ده  
خداوندا دلی ده دردپرور  
کَرَم كن اشک سرخ و چهره‌ی زرد  
الهی سینه‌ای ده آتش‌افروز  
در آن سینه دلی، و آن دل همه سوز  

============================================  

(وحشی بافقی)  

هرآن دل را که سوزی نیست، دل نیست  

دل افسرده غیر از آب و گل نیست  

============================================  

(کمال خجند)  

وصل بتان خانه‌براندازم آرزوست  
ساقی بیا که باده‌ی دم‌سازم آرزوست  
بر مرغ جان فضای جهان است چون قفس  
تا در هوای کوی تو پروازم آرزوست  
