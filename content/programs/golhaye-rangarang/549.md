---
date: "2025-09-21"
date_aired: ""
slug: "گلهای-رنگارنگ/۵۴۹"
program_type: "گلهای-رنگارنگ"
program_number: "۵۴۹"
dastgah: "چهارگاه"
singers: ["مرضیه","ایرج"]
players: ["فرهنگ شریف","جهانگیر ملک"]
announcers: ["آذر پژوهش"]
arrangers: ["همایون خرم"]
composers: ["همایون خرم"]
poets: ["کریم فکور", "پژمان بختیاری","رهی معیری","مانی شیرازی"]
draft: false
---

(پژمان بختیاری)

ز نسیم صبح‌گاهی چو گلی شكفته باشد  
چه غمش كه چشم بلبل همه شب نخفته باشد  
غم خود نهفته خواهم ز جهان و آتش دل  
نفسی نمی‌گذارد كه غمم نهفته باشد  
همه عمر غنچه ماندیم و تبسمی نكردی  
كه دلت نخواست یك‌دم دل ما شكفته باشد

---

(کریم فکور)

به هركه دل بستم، بلای جانم شد  
نه چاره‌ساز آمد، نه هم‌زبانم شد  
تو هم اگر روزی، كنی فراموشم  
ز ساغر هستی، شراب غم نوشم  
بیا كه من بی تو، چو شمع خاموشم  
بیا كه بار غم، نشسته بر دوشم  

یا به آشیان من پر بگشا  
یا شبی به روی من در بگشا  
لب به خنده چون ساغر بگشا  
خدا تو را دور از بلا نگه دارد  
تو را برای من خدا نگه دارد  

جهان بسوزد زین نوای جان‌سوزی كه در سخن دارم  
حدیث غم گوید، ره جنون پوید، دلی كه من دارم  
گر چراغ وفا در دل تو بمیرد  
آه پرشررم دامن تو بگیرد، به خدا، به خدا  

یا به آشیان من پر بگشا  
یا شبی به روی من در بگشا  
لب به خنده چون ساغر بگشا  
خدا تو را دور از بلا نگه دارد  
تو را برای من خدا نگه دارد

---

(مانی شیرازی)

حدیث درد من گر كس نگفت، افسانه‌ای كمتر  
اگر من هم نباشم در جهان، دیوانه‌ای كمتر  
از آن سیمرغ را در قاف غربت آشیان دادند  
كه شد زین دامگه مشغول آب و دانه‌ای كمتر  
كسی عاشق بود، كز آتش سوزان نپرهیزد  
به راه عشق نتوان بودن از پروانه‌ای كمتر

---

(پژمان بختیاری)

آرزو دارم كه باز آن روی زیبا را ببینم  
آن سر و آن سینه و آن بالای رعنا را ببینم  
پیش پای خویش را آسان نمی‌بینم، كجایی  
ای چراغ زندگی، تا عرش اعلی را ببینم  
با من وحشی نمی‌دانم چه كردی كاین زمان من  
بهر دیدار تو خواهم جمله دنیا را ببینم  
رخصتم ده تا نهان از مردمان آیم به سویت  
وان اشارت‌های گرم عشرت‌افزا را ببینم

---

(رهی معیری)

آب بقا كجا و لب نوش او كجا  
آتش كجا و گرمی آغوش او كجا  
سیمین و تابناك بود روی مه ولی  
سیمینه مه كجا و بناگوش او كجا  
دارد لبی كه مستی جاوید می‌دهد  
مینای می كجا و لب نوش او كجا  
خفتم به یاد یار در آغوش گل ولی  
آغوش گل كجا و بر و دوش او كجا

---