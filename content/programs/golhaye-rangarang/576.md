---
date: "2025-09-02"
date_aired: ""
slug: "گلهای-رنگارنگ/۵۷۶"
program_type: "گلهای-رنگارنگ"
program_number: "۵۷۶"
dastgah: "سه‌گاه"
singers: ["مهستی", "ایرج"]
players: ["جلیل شهناز", "جهانگیر ملک"]
announcers: ["آذر پژوهش"]
composers: ["همایون خرم"]
poets: ["ابوالقاسم حالت", "پرویز وکیلی", "علی اشتری", "پژمان بختیاری"]
draft: false
---


(ابوالقاسم حالت)  

به خانه‌ام ز تو آیینه‌ای به جا مانده است  
نشانه‌ایست کز آن روی دل‌گشا مانده است  
گرفته زنگ غم و گشته پای تا سر چشم  
ز بس که چشم به راه تو دل‌ربا مانده است  
از آن نگاه غریبی که می‌کند پیداست
که سخت دور ز دیدار آشنا مانده است  
دلش فسرده ز هجر است و دیده‌اش حیران  
که تا چه کرده و دور از رخت چرا مانده است  

---  

(پرویز وکیلی)  

ساقی ببین آزرده‌ام، ساقی ببین افسرده‌ام، مست و خرابم  
ساقی ببین آزرده‌ام، ساقی ببین افسرده‌ام، مست و خرابم  
آه ای همیشه مهربان، امشب تو هم كردی جوابم  
ساقی اگر ساغرم شكنی، قلب پاك مرا، زیر پا فكنی  
برنمی‌گیرم از كوی عشق تو دامن  
ساقی تویی آرزوی دلم، گفتگوی دلم  
پیش مستان بری آبروی دلم، این تو و این دل من  
دیوانه‌ی روی زمین‌ام، می‌خواره‌ای بی‌همنشینم  
چرا؟ چرا؟ ساغرم شكنی، دل مرا زیر پا فكنی  
صد مست هم‌چون من فدایت، قربان بی‌مهری و وفایت  
چرا؟ چرا؟ ساغرم شكنی، دل مرا زیر پا فكنی  
دیوانه‌ی روی زمین‌ام، می‌خواره‌ای بی‌همنشینم  
تو كه خود آگه ز درد منی، چرا مرا زیر پا فكنی  
ساقی اگر ساغرم شكنی، قلب پاك مرا زیر پا فكنی  
برنمی‌گیرم از كوی عشق تو دامن  

---  

(افسانه یغمایی)

نیمه‌شب با نوای ناكامی  
از غم عشق ناله‌ها كردم  
در دل آن سكوت رویاخیز  
گریه كردم، خدا خدا کردم  
سر نهادم به دامن مهتاب  
گفتگوی تو با صبا كردم  
تو وفا دیدی و جفا کردی  
من جفا دیدم و وفا كردم  
دل سپردن به تو خطاكاری است  
من چنین كردم و خطا كردم  

---

(علی اشتری)

گرچه افكندی ز چشم خویش آسانم چو اشک  
یك شب ای آرام جان بنشین به دامانم چو اشک  
یا به خاك تیره غلتم یا به رخسار گلی  
بر خود از این بازی تقدیر لرزانم چو اشک  
گر به چشمی بوسه دادم یا به رخساری چه سود  
كاین زمان با حسرتی در خاك غلتانم چو اشک  
سوز پنهانِ درون است این كه پیدا می‌شود  
گه به لبهایم چو شعر و گه به چشمانم چو اشک

---

(پژمان بختیاری)

در كنارم سحری طالع بیدار آمد  
گفت برخیز پیام‌آور دل‌دار آمد  
گفتمش من به پرستاری دل مشغولم  
گفت برخیز دوای دل بیمار آمد  


        

