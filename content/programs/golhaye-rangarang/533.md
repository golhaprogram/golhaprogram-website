---
date: "2025-10-01"
date_aired: ""
slug: "گلهای-رنگارنگ/۵۳۳"
program_type: "گلهای-رنگارنگ"
program_number: "۵۳۳"
dastgah: "شور"
singers: ["الهه","محمودی خوانساری"]
players: ["حبیب‌الله بدیعی","جهانگیر ملک","مجید جناحی"]
announcers: ["فیروزه امیرمعز"]
composers: ["حبیب‌الله بدیعی"]
arrangers: ["جواد معروفی"]
poets: ["بیژن ترقی","عماد خراسانی","حافظ"]
draft: false
---

(حافظ)

ساقی بیا كه یار ز رخ پرده برگرفت  
كار چراغ خلوتیان باز درگرفت  
آن عشوه داد عشق، كه مفتی ز ره برفت  
وآن لطف كرد دوست كه دشمن حذر گرفت  
بار غمی كه خاطر ما خسته كرده بود  
عیسی‌دمی خدا بفرستاد و برگرفت  

---

(بیژن ترقی)

تا كی چنین، دمسازِ دلِ دیوانه شدن  
تا كی از این میخانه به آن میخانه شدن  
در چشم او، بیگانه‌تر از بیگانه شدن  
در میان كسان، اشك دیده نهفتن  
تا به نیمه‌شب از سوز سینه نخفتن  
تا كی ز غم، خار ستم، در قلب خود شكستن  
از موی او آشفته‌تر، شب تا سحر نشستن  
تا كی سر مینای می، با یاد او گشودن  
دور از لبش، جان دادن و لب را ز شِكوه بستن  
یا ای خدا، صبرم بده، تا با غم عشق او بسازم  
یا مهر آن مه را فزون كن  
یا طاقت رنجم بده، تا جان در این شعله‌ها ببازم  
یا عشق مه از دل برون كن  

---

(عماد خراسانی)

تو كه یك گوشه‌ی چشمت غم عالم ببرد  
جور باشد كه تو باشی و مرا غم ببرد  
پاكبازی كه تو خواهی نفسی بنوازیش  
نه عجب باشد اگر صرفه ز عالم ببرد  
آنكه بر دامن احسان تواش دسترسی است  
به دهان خاكش اگر نام ز حاتم ببرد  
رنجِ عمری، همه هیچ است اگر وقت سفر  
رخ نماید كه مرا با دل خرم ببرد  
من ننالم ز تو لیكن نه سزا هست كسی  
درد با خود ز در عیسی مریم ببرد  

---

(حافظ)

ستاره‌ای بدرخشید و ماه مجلس شد  
دل رمیده‌ی ما را انیس و مونس شد  
نگار من كه به مكتب نرفت و خط ننوشت  
به غمزه مساله‌آموز صد مدرس شد  
به بوی او، دل بیمارِ عاشقان چو صبا  
فدای عارضِ نسرین و چشمِ نرگس شد  
كرشمه‌ی تو شرابی به عاشقان پیمود  
كه علم بی‌خبر افتاد و عقل بی‌حس شد

---