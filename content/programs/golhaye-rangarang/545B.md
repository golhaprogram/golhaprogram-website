---
date: "2025-09-23"
date_aired: ""
slug: "گلهای-رنگارنگ/۵۴۵ب"
program_type: "گلهای-رنگارنگ"
program_number: "۵۴۵ب"
dastgah: "بیات اصفهان"
singers: ["اکبر گلپایگانی", "مهستی","عبدالوهاب شهیدی"]
players: ["همایون خرم", "امیرناصر افتتاح", "مجید نجاحی", "محمد موسوی", "رضا ورزنده", "جلیل شهناز"]
announcers: ["فیروزه امیرمعز"]
composers: ["همایون خرم"]
arrangers: ["همایون خرم"]
poets: ["احمد گلچین معانی", "ابوالحسن ورزی", "تورج نگهبان","زلالی خوانساری","رهی معیری","محمد قهرمان"]
draft: false
---

(ابوالحسن ورزی)

باد بهار آمد و آورد بوی تو  
شد تازه باز، در دل من آرزوی تو  
در آرزوی آن که چو گل در برت کشم  
هر صبح چون نسیم، دویدم به کوی تو

---

(تورج نگهبان)

بعد از تو هم، در بستر غم می‌توان خفت  
بعد از تو هم، با دل سخن‌ها می‌توان گفت  
بعد از تو هم، این سوز هجران  
هرگز نمی‌آید به پایان  
بی تو هم، این عشق بی‌فرجام من  
شاید که پا برجا بماند، یا نماند  
بی تو هم، دریای بی‌آرام دل  
شاید به طوفانم کشاند، یا براند  
من که رسوای دل استم، کِی ز غم پروا کنم  
می‌روم عشق و وفا را، بعد از این رسوا کنم  
دل به دریا می‌زنم  
تا که دل، دریا کنم  
دل کِی شود آزاد از این غم  
فریاد از این دل، داد از این غم  
جز غم چه بود، این عشقِ رسوا  
شد هستی‌ام بر باد، از این غم  

---

(ابوالحسن ورزی)

چون غنچه‌ای که باز شود در سپیده‌دم  
گردد شکفته این دلِ پرخون به روی تو  
تا پاک‌تر به روی تو افتد نگاه من  
خود را به اشک شوید و آید به سوی تو  
پروانه و نسیم و من ای گلبن مراد  
هستیم روز و شب، همه در جستجوی تو  
دانی چه شد نصیب من از نوبهار عشق  
گل‌های حسرتی که فکندم به کوی تو  

---

(زلالی خوانساری)

ز بس لبریز مهرش شد درونم  
نمی‌گنجد به خونم، رنگ خونم  
که دلْ خود، قطره‌اشکی سرنگون است  
چو عاشق می‌شود، دریای خون است  
نسیم آمد به طرف باغ سرمست  
سرِ زنجیرِ موجِ آب، در دست  
نسیمی کز خرامش غم نخیزد  
بلرزد گل وز آن شبنم نریزد  
ز بس لبریز مهرش شد درونم  
نمی‌گنجد به خونم، رنگ خونم

---

(احمد گلچین معانی)

مه روی تو، شب موی تو، گل بوی تو دارد  
گلزار جهان، خرمی از روی تو دارد  
نرگس که نظرباز بوَد در صف گل‌ها  
تا چشم تو را دید، نظر سوی تو دارد

---

(محمد قهرمان)

میان سبزپوشان چمن، من آن گل زردم  
که می‌خندم به صد شادی ولی آلوده‌ی دردم  
اگر چون سرو برخیزی، فتم چون سایه در پایت  
وگر چون باد بگریزی، به دنبال تو چون گَردَم  

---

(رهی معیری)

لاله دیدم، روی زیبای توام آمد به یاد  
شعله دیدم، سرکشی‌های توام آمد به یاد  
سوسن و گل، آسمانی‌‌مجلسی آراستند  
روی و موی مجلس‌آرای توام آمد به یاد  
بود لرزان شعله‌ی شمعی در آغوش نسیم  
لرزش زلف سمن‌سای توام آمد به یاد  
در چمن پروانه‌ای آمد، ولی ننشسته رفت  
با حریفان قهر بی‌جای توام آمد به یاد  
پای سروی، جویباری زاری از حد برده بود  
های‌های گریه در پای توام آمد به یاد  
لاله دیدم، روی زیبای توام آمد به یاد  
شعله دیدم، سرکشی‌های توام آمد به یاد

---
