---
date: "2019-10-07"
date_aired: ""
slug: "گلهای-رنگارنگ/۲۴۱"
program_type: "گلهای-رنگارنگ"
program_number: '۲۴۱'
dastgah: 'دشتی'
singers: ["الهه", "گلپا"]
players: ["حبیب‌الله بدیعی", "جواد معروفی", "حسین یاحقی", "فرهنگ شریف", "امیرناصر افتتاح"]
announcers: ["ایران‌دخت پرتوی", "بهرام سلطانی"]
poets: ["سعدی شیرازی", "مولانا", "سهیلی خوانساری", "اسماعیل نواب‌صفا"]
draft: false
---

(سعدی شیرازی)  

(دلم شکستی و رفتی خلاف شرط مودت)  
به احتیاط رو اکنون که آبگینه شکستی  

============================================  

(مولانا)  

شد ز غمت خانه‌ی سودا دلم  
در طلبت رفت به هر جا دلم  
از طلب گوهر گویای عشق  
موج زند موج چو دریا دلم  
از دل تو در دل من نکته‌هاست  
وه چه ره است از دل تو تا دلم  
گر نکنی بر دل من رحمتی  
وای دلم، وای دلم، وا دلم  

============================================  

(اسماعیل نواب‌صفا)  

چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  
رخ چنان نمودی ای ساقی  
که بردی از دستم  
جرعه‌ای چشیدم از جامت  
که تا هستم، مستم  
خود ندانم از چنین جامی  
چه حالی هستم  
دانم این‌قدر که از قید دو عالم رستم  
چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  
به خود می‌بالم  
اگر چو خاک ره کُنی پامالم  
گر نفَسی، تو به درد دلم برسی  
ندهی دل خود به کسی  
بی‌خبری ز چه از مشتِ پری در قفسی  
مهر و وفا کن که صفا جور و جفا دیده بسی  
چنان از خود بی‌خبرم  
که نشناسم پا ز سرم  
نه پیدا در چشم منی  
نه پنهانی از نظرم  

============================================  

(مولانا)  

گفتم دل و‌جان بر سر کارت کردم  
هر چیز که داشتم نثارت کردم  
گفتا تو که باشی که کنی یا نکنی  
این من بودم که بی‌قرارت کردم  

============================================  

(سهیلی خوانساری)  

ما کیستیم، عاشق از جان گذشته‌ای  
بادرد خوگرفته، ز درمان گذشته‌ای  
در راه دوست، دین و دل از دست داده‌ای  
هستی به باد رفته‌ی از جان گذشته‌ای  
محنت کشیده‌ای، به غم و درد مبتلا  
افتاده دردمند و ز درمان گذشته‌ای  
دل‌داده‌ای، به موی تو مشکل رسیده‌ای  
بیچاره‌ای، ز وصل تو آسان گذشته‌ای  
در پیش موج حادثه بر پا فتاده‌ای  
کشتی شکسته‌ای، زطوفان گذشته‌ای  
ما کیستیم، عاشق از جان گذشته‌ای  
با درد خوگرفته، ز درمان گذشته‌ای  

============================================  

(سعدی شیرازی)  

هزار جهد بکردم که گرد عشق نگردم  
همی برابرم آید خیال روی تو هردم  

به چشم‌های تو دانم که تا ز چشم برفتی  
به چشم عشق و ارادت نظر به هیچ نکردم  
