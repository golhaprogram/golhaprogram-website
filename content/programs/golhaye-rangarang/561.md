---
date: "2025-09-14"
date_aired: ""
slug: "گلهای-رنگارنگ/۵۶۱"
program_type: "گلهای-رنگارنگ"
program_number: "۵۶۱"
dastgah: "ماهور"
singers: ["هایده"]
players: ["مجید نجاحی"]
arrangers: ["علی تجویدی"]
composers: ["علی تجویدی"]
announcers: ["آذر پژوهش"]
poets: ["کریم فکور","ملک‌الشعرای بهار","رهی معیری"]
draft: false
---

(ملک‌الشعرای بهار)

به هوش باش كه ایران تو را پیام دهد  
تو را پیام به صد عزّ و احترام دهد  
تو را چه گوید، گوید كه خیر بینی اگر  
به كار بندی پندی، كه باب و مال دهد  
نسیم صبح كه بر سرزمین ما گذرد  
ز خاك پاك نیاكان تو را سلام دهد  

---

(کریم فکور)

شاها، بر كشور ما، بخشد مهر تو صفا  
شده آینه‌ی دوران، ز فروغ تو مهرافشان  
سزد آن كه زبان بگشاید، به سپاس تو پیر و جوان  
به تو رو كند از دل و جان  
شاها، بنگر كه جهان گیرد پند تو به جان  
تو كه جلوه‌ی حق جویی، ره صلح و صفا پویی  
به سخن تو گشایی ره، سخن از دل ما گویی  
نرود نرود از یاد، كه شد از تو وطن آباد  
همه با تو بوَد دل ما  
به خدا، به خدا، به خدا  
شد دست خدا شاها، همراه و نگه‌دارت  
خواهم كه خدا باشد، در كار وطن یارت  
تا فرّ تو نمایان شد، خرّم ز تو ایران شد  
در جشن با شكوه ما، ایران چو گلستان شد  

---

(ملک‌الشعرای بهار)

به یاد عشرت اجداد توست، هر نوروز  
كه گل به طرْف گلستان صلای عام دهد  
تو پای‌بند زمینی و رشته‌ای است نهان  
كه با گذشته تو را ارتباط تام دهد  
ز درس حكمت و آداب رفتگان مگسل  
كه این گسستگی‌ات خواری مدام دهد

---

(رهی معیری)

شها، زمانه‌ی توسن، مطیع رای تو باد  
سرود مجلس افلاكیان، صلای تو باد  
تو رهنمای خردمند مصلحت‌بینی  
به هر چه روی كنی، بخت، رهنمای تو باد  
بقای شاه بوَد مایه‌ی بقای وطن 
شها، بقای وجود گران‌بهای تو باد  
جهان به كام ولیعهد باد و شهبانو  
هماره بر سرشان، سایه‌ی ولای تو باد  
چو نیست هدیه‌ی شاهانه‌ای سزاوارت  
اگر قبول كنی، جان من فدای تو باد

---

(ملک‌الشعرای بهار)

به علم خویش، بكن تكیه و به عزم درست  
كه علم و عزم، تو را عزّت و مقام دهد  
ولی ز سنت دیرین متاب رخ، زیراك  
به مٌلك، سنت دیرینه احتشام دهد  
شعائر پدران و معارف اجداد  
حیات و قدرت اقوام را قوام دهد  
دو چشم مام وطن زآفتاب و مه سوی ماست  
وزین دو دیده به ما كسوت و طعام دهد

---

