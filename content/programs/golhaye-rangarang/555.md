---
date: "2025-09-16"
date_aired: ""
slug: "گلهای-رنگارنگ/۵۵۵"
program_type: "گلهای-رنگارنگ"
program_number: "۵۵۵"
dastgah: "سه‌گاه"
singers: ["اکبر گلپایگانی","الهه"]
players: ["فرهنگ شریف","علی تجویدی","امیرناصر افتتاح"]
composers: ["سیدمحمد میرنقیبی"]
arrangers: ["علی تجویدی"]
announcers: ["فیروزه امیرمعز"]
poets: ["عماد خراسانی","اختر مازندرانی","ابوسعید ابوالخیر","آذر بیگدلی","نظام‌وفا کاشانی"]
draft: false
---

(آذر بیگدلی)

دوشم به اهل بزم سر گفتگو نبود  
من در خمار بودم و می در سبو نبود  
پرسید در دل تو ندانم چه آرزوست  
غافل كه در دلم به جز او آرزو نبود  
قاصد بگو ز دوریت آذر سپرد جان  
ور گوید از منش گله‌ای بود گو نبود

---

(نظام‌وفا کاشانی)

نه بتابد به شام من ماهی، نه بخت همراهی  
در این بیابان، ماندم سرگردان، فتادم از پا بی‌سامان  
نه كسی می‌رسد به فریادم، نه می‌كند شادم  
فروغ شمعی گریان و لرزان ز كلبه‌های دهقانان  
چو تو دادی بر بادم، همه بردند از یادم  
به شرار غمم تو نشاندی، به جهان جنون تو كشاندی  
چو از دیار آشنایی، راهی دگر مرا به بر نخواندی  
منم اكنون در این صحرا، من و این شام جان.فرسا  
من و یك دم، دل و صد غوغا  
به جز صدای قلب من، كه می‌تپد به یاد دلبر  
به گوش من نمی‌رسد، در این میان صدای دیگر  
دلا مرو چنین از دست، كه روزن امیدی هست  
نه بتابد به شام من ماهی، نه بخت همراهی  
در این بیابان ماندم سرگردان، فتادم از پا بی‌سامان

---

(اختر مازندرانی)

نه باغ و نه بستان و چمن می‌خواهم  
نه سرو و گل و نه یاسمن می‌خواهم  
خواهم ز خدای خویش كنجی، كه در آن  
من باشم و آن كسی كه من می‌خواهم

---

(ابوسعید ابوالخیر)

ای روی تو ماه عالم‌آرای همه  
وصل تو شب و روز تمنای همه  
گر با دگران به ز منی، وای به من  
ور با همه‌كس همچو منی وای همه

---

(عماد خراسانی)

ای آرزوی گمشده، مهمان كیستی  
درد منی، بگو كه درمان كیستی  
دامان من ز اشك ندامت پرآتش است  
ای نوگل شكفته، به دامان كیستی  
من همنشین درد و غم و رنج و حسرتم  
ای آرزوی گمشده، مهمان كیستی

---

(اختر مازندرانی)

نگرفته هنوز برگ عیشی، افسوس بهار من خزان شد  
آن نیم‌نفس که با تو بودم، سرمایه‌ی عمر جاودان شد

---

