---
date: "2025-09-16"
date_aired: ""
slug: "گلهای-رنگارنگ/۵۵۵"
program_type: "گلهای-رنگارنگ"
program_number: "۵۵۵"
dastgah: "سه‌گاه"
singers: ["اکبر گلپایگانی","الهه"]
players: ["فرهنگ شریف","علی تجویدی","امیرناصر افتتاح"]
composers: ["سیدمحمد میرنقیبی"]
arrangers: ["علی تجویدی"]
announcers: ["فیروزه امیرمعز"]
poets: ["عماد خراسانی","اختر مازندرانی","ابوسعید ابوالخیر","آذر بیگدلی","نظام‌وفا کاشانی"]
draft: false
---

(ابوسعید ابوالخیر)

پرسید کسی، منزل آن مهرگُسِل  
گفتم که دل من است او را منزل  
گفتا که دلت کجاست، گفتم برِ او  
پرسید که او کجاست، گفتم در دل

---

(آذر بیگدلی)

دوشم به اهل بزم سر گفتگو نبود  
من در خمار بودم و می در سبو نبود  
پرسید در دل تو ندانم چه آرزوست  
غافل که در دلم به جز او آرزو نبود  
قاصد بگو ز دوریت آذر سپرد جان  
ور گوید از منش گله‌ای بود گو نبود

---

(نظام‌وفا کاشانی)

نه بتابد به شام من ماهی، نه بخت همراهی  
در این بیابان ماندم سرگردان، فتادم از پا بی‌سامان  
نه کسی می‌رسد به فریادم، نه می‌کند شادم  
فروغ شمعی گریان و لرزان، ز کلبه‌های دهقانان  
چو تو دادی بر بادم، همه بردند از یادم  
به شرار غمم تو نشاندی، به جهان جنون تو کشاندی  
چو از دیار آشنایی، راهی دگر مرا به بر نخواندی  
منم اکنون در این صحرا، من و این شام جان‌فرسا  
من و یک دم، دل و صد غوغا  
به جز صدای قلب من، که می‌تپد به یاد دلبر  
به گوش من نمی‌رسد، در این میان صدای دیگر  
دلا مرو چنین از دست، که روزن امیدی هست  
نه بتابد به شام من ماهی، نه بخت همراهی  
در این بیابان ماندم سرگردان، فتادم از پا بی‌سامان

---

(اختر مازندرانی)

نه باغ و نه بستان و چمن می‌خواهم  
نه سرو و گل و نه یاسمن می‌خواهم  
خواهم ز خدای خویش کنجی که در آن  
من باشم و آن کسی که من می‌خواهم

---

(ابوسعید ابوالخیر)

ای روی تو ماه عالم‌آرای همه  
وصل تو شب و روز، تمنای همه  
گر با دگران به ز منی، وای به من  
ور با همه‌کس همچو منی وای همه

---

(عماد خراسانی)

ای آرزوی گمشده، مهمان کیستی  
درد منی، بگو که درمان کیستی  
دامان من ز اشک ندامت پرآتش است  
ای نوگل شکفته، به دامان کیستی  
من همنشین درد و غم و رنج و حسرتم  
ای آرزوی گمشده، مهمان کیستی

---

(اختر مازندرانی)

نگرفته هنوز برگ عیشی، افسوس بهار من خزان شد  
آن نیم‌نفس که با تو بودم، سرمایه‌ی عمر جاودان شد

---

