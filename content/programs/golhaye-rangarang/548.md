---
date: "2025-09-21"
date_aired: ""
slug: "گلهای-رنگارنگ/۵۴۸"
program_type: "گلهای-رنگارنگ"
program_number: "۵۴۸"
dastgah: "دشتی"
singers: ["هایده"]
players: ["علی تجویدی","جلیل شهناز","امیرناصر افتتاح"]
announcers: ["فیروزه امیرمعز"]
arrangers: ["علی تجویدی"]
composers: ["علی تجویدی"]
poets: ["حافظ", "منصوره اتابکی","محمد قهرمان","اسماعیل نواب صفا"]
draft: false
---

(حافظ)

مژده ای دل، كه دگر باد صبا باز آمد  
هدهد خوش‌خبر از طرْف صبا باز آمد  
عارفی كو، كه كند فهم زبان سوسن  
تا بپرسد كه چرا رفت و چرا باز آمد  
لاله بوی می نوشین بشنید از دم صبح  
داغ‌دل بود و به امید دوا باز آمد

---

(اسماعیل نواب صفا)

رفتم، رفتم  
رفتم و بار سفر بستم  
با تو هستم، هركجا هستم  
از عشق تو جاودان مانَد ترانه‌ی من  
با یاد تو زنده‌ام، عشقت بهانه‌ی من  
پیدا شو چو ماه نو، گاهی به خانه‌ی من  
تا ریزد گل از رُخت در آشیانه‌ی من  
رفتم و بار سفر بستم  
با تو هستم، هركجا هستم  
آهم را می‌شنیدی، به حال زارم می‌رسیدی  
نازت را می‌خریدم، تو ناز من را می‌كشیدی  
به خدا، كه تو از نظرم نروی  
چو روم ز برت، ز برم نروی  
رفتم و بار سفر بستم  
با تو هستم، هركجا هستم  
اگر مراد ما برآید، چه شود  
شب فراق ما سرآید، چه شود  
به خدا كس ز حال من خبر نشد  
که به جز غم نصیبم از سفر نشد  
نروی یك نفس ز پیش چشم من  
كه به چشمم به جز تو جلوه‌گر نشد  
رفتم و بار سفر بستم  
با تو هستم، هركجا هستم
رفتم، رفتم، رفتم، رفتم  

---

(محمد قهرمان)

شب از آغوش گل، بالین و بستر می‌كند شبنم  
سحرگاهان سفر با دیده‌ی تر می‌كند شبنم  
نگاه گرم جانان، بال پرواز است عاشق را  
به سوی آسمان پرواز، بی پر می‌كند شبنم  
اگر چون قطره‌اشكی شب ز چشم آسمان افتد  
سحر از چشمه‌ی خورشید سر برمی‌كند شبنم  
مرا از این دل ناكام شرم آید چو می‌بینم  
شبی تا صبح، در آغوش گل سر می‌كند شبنم  
نمی‌كاهد اگر از عمر عاشق وصل گل‌رویان  
چرا از خنده‌ی گل، عمر كمتر می‌كند شبنم

---

(منصوره اتابکی)

تنها تویی، تنها تویی، در خلوت تنهایی‌ام  
تنها تو می‌خواهی مرا با این همه رسوایی‌ام  
ای یار بی‌همتای من، سرمایه‌ی سودای من  
گر بی تو مانم وای من، وای از دل سودایی‌ام  
جان گشته سرتاپا تنم، از ظلمت تن ایمنم  
شد آفتاب روشنم، پیدا به ناپیدایی‌ام  
دانی كه دلدارم تویی، دانم خریدارم تویی  
یارم تویی، یارم تویی، شادی از این شیدایی‌ام

---

(رهی معیری)

از نوش‌خند گرم تو آفاق تازه گشت  
صبح بهار این لب خندان نداشته است  
از اشك من به غیر، شكایت چه می‌كنی  
گل شكوه‌ای ز ابر بهاران نداشته است

---