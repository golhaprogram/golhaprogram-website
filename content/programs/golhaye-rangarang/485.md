---
date: "2025-12-01"
date_aired: ""
slug: "گلهای-رنگارنگ/۴۸۵"
program_type: "گلهای-رنگارنگ"
program_number: "۴۸۵"
dastgah: "ماهور" 
singers: ["هایده","بنان","الهه","عبدالوهاب شهیدی"]
players: ["حسن کسایی", "حبیب‌الله بدیعی"]
composers: ["علی تجویدی","مرتضی محجوبی"]
arrangers: ["جواد معروفی"]
announcers: ["آذر پژوهش","رهی معیری"]
poets: ["پژمان بختیاری","رهی معیری"]
draft: false
---

 	.به یاد رهی معیری، شوریده‌ای كه به شعر عشق می‌ورزید

---

(رهی معیری)

آن را که جفاجوست، نمی‌باید خواست  
سنگین‌دل و بدخوست، نمی‌باید خواست  
ما را زِ تو، غیر از تو، تمنایی نیست  
از دوست، به جز دوست، نمی‌باید خواست  

---


او دیگر نیست، اما این صدا، صدای شعر او و نوای دل‌انگیز غزلش می‌مانَد، می ماند و در اثیر بی‌کران موج خواهد زد، اگر جسم او نیست صدای او، صدای صمیمی و مهربان و درد‌کشیده‌ی او هست، و بسیاری و بسیاری اشعار ناب او را خواهیم شنید و باز خواهیم شنید و در هر شعرش، صدای قلب شوریده‌اش را نیز به جان خواهیم شنید. پس چه و کجا این نوا خاموش خواهد شد که:

---

(رهی معیری)

ساقیا در ساغرِ هستی شراب ناب نیست  
وآنچه در جام شفق بینی به‌جز خوناب نیست  
زندگی خوش‌تر بود در پرده‌ی وهم و خیال  
صبح روشن را صفای سایه‌ی مهتاب نیست  
ما به آن گل از وفای خویشتن دل بسته‌ایم  
ورنه این صحرا تهی از لاله‌ی سیراب نیست  

---

روز جمعه‌ی گذشته، شادروان رهی معیری، غزل‌سرای شوریده و صادق عصر ما از میان ما رفت. پس از بیماری دراز و دردباری سرانجام جسمش درد و رنج را جواب گفت و او که از مدتها پیش در بستر بیماری در به روی خود بسته بود به خواب رفت.

---

(رهی معیری)

همراه خود، نسیم صبا می‌برد مرا  
یارب، چو بوی گل به کجا می‌برد مرا  
با بال شوق، ذره به خورشید می‌رسد  
پرواز دل، به سوی خدا می‌برد مرا  
برگ خزان رسیده‌ی بی‌طاقتم رهی
یک بوسه‌ی نسیم ز جا می‌برد مرا  

---

رهی معیری به سال ۱۲۸۸ در خانواده‌ای ادب‌دوست و شعرپرور پا به جهان گذاشت. شعر، در خانواده‌شان ارث و میراثی ماندگار بود، چه ‌فروغی بسطامی شاعر توانا و غزل‌سرای باریک‌بین عصر قاجار، برادرزاده‌ی معیرالممالک نظام‌الدوله بود و از عموزادگان رهی معیری، و چنین بود این نوگل صحرای پرطراوت شعر ایران، بسیار زود غنچه کرد و هنوز چهارده سال نداشت که در سودای عشقی کودکانه و سراسر شیدایی چنین سرود:

---

(رهی معیری)

کاش از درم آن شمع طرب می‌آمد  
این روزِ مفارقت به شب می‌آمد  
آن لب که چو جان ماست، دور از لب ماست  
ای کاش که جان ما به لب می‌آمد  

---

و او، رنگ و شور و دیوانگی‌های دلدادگی را، از همان سال‌های داغ بلوغ دریافت، که دلدادگی برای او با شعر جدایی نداشت. گویی از آن پس، قلب مهربان و پر جوش و خروشش هر دم سر به سنگ محبتی می‌کوفت تا آزرده‌تر شود، تا شعر آتشین و گرم و پراثر بسراید:

---

(رهی معیری)

کامی نبرده ایم از آن سیمین‌تن رهی  
از دور بوسه بر رخ مهتاب داده‌ایم  

---

رهی معیری، آرام و گرم و مهربان بود. وقتی در جمع بود، همه را از صفا و مهرش به شور می‌آورد. آرام سخن می‌گفت و نغز می‌گفت. مجلس‌آرا بود. در نظافت و پاکیزگی وسواس داشت و همیشه از پاکیزگی برق می‌زد. زیبا و دل‌آویز لباس می‌پوشید و تا پسین روزهای عمر، اندامی کشیده و باریک، چشمانی سبز و بانفوذ و زنده، و صدایی گرم داشت. او شاعرانه زندگی می‌کرد و خلوتی دست‌نیافتنی و اسرارآلود داشت. کسی به یاد ندارد که شاعر غزل‌سرای معاصر ما، در نزد بیگانه‌ای و در جمع دوستان، از خود سخن بگوید. اگر شادی و مهری می‌طلبید، از برای جمع بود و در جمع، خودش را فراموش می‌کرد. در کار شعر، عشق می‌ورزید و چنان می‌شد که روزها و شب‌ها در خانه‌اش، در به روی خود می‌بست و چله می‌نشست و با سعدی و حافظ و صائب و مولانا تا سرحد شوریدگی حال می‌کرد. سعدی را مخصوصا عاشقانه دوست داشت و دیوان سعدی بر بالینش و در آغوشش بود. آقای علی دشتی محقق و ادب‌شناس، وقتی که بر سر کار حافظ نشست و کتابی در آشنایی و معرفی حافظ تالیف کرد، رهی که دوستی دیرینه‌ای با دشتی داشت، از سر حسد و رشک و شور به دشتی آویخت و در جانش گله‌ها ریخت، تا دشتی هرچه زودتر راهی قلمرو سعدی شد‌. اما رهی با این‌همه، در کار عشق و دلدادگی به سعدی، نه آن‌چنان بود که شاعران نازک‌خیال و صفاکیش و صوفی و رند ایران را از یاد ببرد.

---

وقتی شعر می‌سرود، بی‌خود می‌شد. نزدیکانش گفته‌اند که هروقت غزلی در وجودش مایه می‌گرفت و رو به تکوین می‌رفت، رهی ساعات پردلهره‌ای را می‌گذرانید. یک‌جا آرام نمی‌گرفت، راه می‌رفت، ساز می‌زد، زمزمه می‌کرد و می‌نشست. ناگهان از خانه بیرون می‌رفت و به اولین دوست پناه می‌برد و انگار که دردی از درون می‌خوردش، گلایه‌آمیز و دردمند می‌گفت، باز یک غزل در من می‌جوشد. و جوشش غزل همه‌ی جانش را در تب‌و‌تاب می‌افکند. حرکاتش که همیشه آرام و سنگین بود عصبی می‌شد، بی‌اختیار به کوهسارانِ شمیران می‌رفت، در تنهایی با خودش و جوشش درونش خلوت می‌کرد و بالاخره، وقتی جوشش غزل به اوج می‌رسید، شاعر بی‌آرام می سرود:

---

(رهی معیری)

کی‌ام من، دردمند ناتوانی  
اسیری، خسته‌ای، افسرده‌جانی  
تذروی، آشیان بر بادرفته  
به دام‌افتاده‌ای، از یادرفته  
نه از نامهربانان سینه‌ریشم  
که داغ از مهربانی‌های خویشم  
نه دمسازی، که با وی راز گویم  
نه یاری، تا غم دل باز گویم  

---

دوستان و هواخواهان او از شمار بیرون است و مقدمش در جمع دوستان گرامی بود. از همه‌ی کسان، از صاحب‌منصبان کشوری و لشکری، از هنرمندان، از دانشجویان و جوانان، از روزنامه‌نگاران، از شعرشناسان و مردم کوچه و بازار، دوستان بسیار داشت. کسی به یاد ندارد که رهی معیری دلی را آزرده باشد، زیرا همه صفا و سلامت و آرامی بود. کسی به یاد ندارد که به صدای بلند و خشم‌آلود حرف زده باشد، زیرا وارسته‌ی فرزانه‌حالی بود که پا بر روی هوس‌ها و خواهش‌های کوچک جسم و دل گذاشته بود. و کسی نیز به یاد ندارد که به قهقهه خندیده باشد، او غم بی‌نام‌و‌نشان و جاودانه‌ای در دل داشت که این غم، همیشه‌ی خدا بر روی چهره‌اش پرده‌ای جذاب از رنگ‌پریدگی و اندوه کشیده بود و چشمان سبز بانفوذش نیز، در پشت اندوه لبخنده‌ای محزون داشت. نزدیکانش می‌گویند که اغلب اوقات را در کتابخانه‌اش می‌گذراند و در کار ادب کلاسیک ایران به پژوهش‌های جالب دست زده است، چندین هزار بیت شعر ناب از شعرای ایران از حفظ داشت و در محضر او اگر چه ساعتی هم، نغزترین اشعار ایران و شیواترین نثر صوفیانه چون باران بهاری جان را لطافت می‌بخشید و روح را به آسمان برترین می‌برد.

---

رهی فروتن و بزرگوار بود. او که در مدت چندین سال اخیر شاعر نامدار و نام‌آوری بود هیچگاه از این بابت دچار عُجب و خودپسندی نشد، سهل است هر روز افتاده‌تر، مهربان‌تر و متواضع‌تر می‌شد. می‌گفت آنها که لفظ من را زیاد به کار می‌برند حتما «من»شان عیب و علتی دارد و باز می‌گفت، آن شاعر و ادیبی که گمان می‌کند به کمال رسیده است، دیگر باید سرش را بگذارد و بمیرد، او دچار خودبینی شده است و چشمش را به میراث گران‌بهای ادب ایران بسته است وگرنه، این چه‌کسی است که در مقام سعدی و حافظ و مولانا و صائب، جرات کند از شعر خودش حرف بزند. رازنگهدار و کم‌حرف و درویش بود و در همه‌ی عمر دل به بند زن و فرزند نگذاشت، گاه در مجلس انس زمزمه می‌کرد:

---

(رهی معیری)

نه من پرستش روی نکو نمایم و بس  
کسی که روی نکو را نمی‌پرستد کیست  

---

او به حق زیبایی‌شناس بود، اسیر رنگ و آهنگ بود، اسیر روی خوش و گل و شعر و نقاشی و موسیقی بود. در موسیقی دستی داشت و در خلوت خودش ساز می‌نواخت. ساز را شورانگیز و پرحال می‌نواخت و آن دم که به ساز پناه می‌برد آن اندوه ناشناس و همیشگی، کار به دستش داده بود. می‌گفت، خدای را منت.ها به جان دارم که اگر اندوه دیرپا و همیشگی و پایان‌ناپذیری به من داد، در عوض راه‌های گریز از این هجوم اندوه را که گاه بنیان‌کن می‌شود نیز به من نشان داده است.
من اگر ساز می‌زنم، اگر نقاشی می.کنم، برای فرار از این درد ناشناس مجهول و دست‌نیافتنی است. راستی اگر این دلبستگی‌ها را نداشتم چه می کردم"، و از او نقل کرده اند که پس از سرودن هر غزل و شعر تازه ای مدت ها رنجور و تلخ کام و بیمار گونه بود، شعری که از درونش بر می آمد و می طراوید، انگار پاره ای از وجودش بود که جدا می شد و این بود که به اشعارش التفات و محبتی عجیب داشت، هر شعرش فرزند دل بندش بود و با ابیات و کلمات اشعار چنان از سر مهر می پرداخت و به آنها عشق می ورزید که در آن حال مادری را که به نوازش و مهرورزی فرزندش دلداده است می مانست.

کلمات را چون گوهری با ریزه کاری در شعر می نشاند، بر می داشت، سبک سنگین می کرد، وزن کلمه را زمزمه می کرد، کلمه را در دهن مزه مزه می کرد، در بیت می نشاند، بیت را زمزمه می کرد، با بیتی دیگرمی پیوست و باز، و چنین بود که در غزل رهی هر کلمه بر جای خودش نشسته است و کمتر کلمه ای را می توانید بردارید یا عوض کنید، او گوهرشناس شعر دُرّ می سفت.

---

(رهی معیری)

رفتیم و پای بر سر دنیا گذاشتیم  
کار جهان به اهل جهان وا گذاشتیم  

چون آهوی رمیده ز وحشت سرای شهر  
رفتیم و سر به دامن صحرا گذاشتیم  

بالای هفت پردۀ نیلی است جای  
ما پا چون حباب بر سر دریا گذاشتیم  

ما را بس است جلوه گه شاهدان قدس  
دنیا برای مردم دنیا گذاشتیم  

در جستجوی یار دل آزار کس نبود  
این رسم تازه را به جهان ما گذاشتیم  

---

رهی در کار ساختن ترانه ها و تصانیف از دیرباز با رادیو ایران همکاری نزدیکی داشته است، او در کار پیراستن ترانه های آهنگین ایران از کج آوری ها و کلمات بی اصل و ترکیبات سست کوششهای بدیعی به کار برده است و به زودی ترانه ها و تصانیفی که ساخت و به آوازِ آوازخوانان سپرد در دل جان نشست و قبول عامه یافت، از میان این ترانه های دل انگیز و پیروز می توان از نوای نی، آتشین لاله، مرغ حق، به کنارم بنشین و ترانه های دیگر نام برد، رهی در کار این ترانه ها نیز وسواس و دقت خاص گوهری ها را داشت و در کار آهنگهایش از دستی که در موسیقی داشت استفاده ها کرد و توجهاتی را که به آهنگ سازان در این باب می داد همیشه مورد قبول قرار می گرفت.

رهی که از قصاید و غزلیات و قطعات و مطایبات چند هزار بیت سروده است. به سختی رضا می داد تا دیوانی از اشعارش به چاپ برسد و سر انجام همین چند سال پیش بود که به اصرار دوستان و هوا خواهان شعرش "سایه عمر" مجموعه ای از اشعارش منتشر شد. شعر ایران و مخصوصا شعر معاصر ایران نظرات جالب و تازه ای داشت. یک بار در مصاحبه ای که در رادیو ایران با رهی انجام یافت غزل سرای گوهری معاصر چنین گفت.

به عقیده بنده دوره معاصر از دوره های درخشان ادبیات فارسی است برای اینکه در این دوره عده شعرای عالی قدر و نسبتا زیاده و در هر نوع شعر وسبک سخنی، سرایندگان خوبی داریم که در بعضی از ادوار سابق نظایر آنها به ندرت پیدا شده، در شیوه های مختلف مخصوصا در اشعار سیاسی و انتقادی شعرای بزرگی مثل ادیب الممالک فراهانی و ملک الشعرای بهار ظهور کرده اند و اوراق زرینی بر خزاین ادبی فارسی افزودند. ایرج میرزا جمال الممالک با شیوه خاص و منحصر به خودش ازاستادان طراز اول دوره معاصر بود، در بین زنها شاعره ی توانا یی مثل پروین اعتصامی پیدا نشده بود، غزل که نیز قرن ها رونق و طراوت خود را از دست داده بود در این دوره رنگ تازه ای پذیرفت و جلوه و جمال دیگری پیدا کرد، مضامین تازه و تعبیرات بی سابقه ای که مختص زمان حاضر است در غزل های بعضی از شعرای معاصر زیاد دیده می شود، مثل شراب بوسه، آغوش نگاه، موج گیسو، تشنه درد، خوابگاه آغوش، شعله نیلوفری، شراب نور و امثال این ها، وجود اینگونه تعبیرات و ترکیبات جدید، غزل امروزی را از غزل های دوره گذشته متمایز می کند و نحوه احساس و درک شعرای معاصر را بخوبی نشون میده.

---


در برنامه گلها، آهنگ های بسیاری که بر روی اشعار رهی معیری ساخته شده است نوعی جاودانگی وماندگاری و قبول عام یافته است و پس از سال ها همچنان این پیروزی و دلخواهی ادامه می یابد.

"من از روز ازل" شعر پر شوری از رهی است واگرچه چندین سال از عمر این آهنگ می گذرد همچنان خواهان و طالب دارد و همچنان تر و تازه و دل انگیز است.

---

(رهی معیری)

من از روز ازل دیوانه بودم  
دیوانۀ روی تو سر گشتۀ کوی تو  

سرخوش از بادۀ مستانه بودم  
در عشق و مستی افسانه بودم  

نالان از تو شد چنگ و عود من  
تار موی تو تار و پود من  

بی باده مدهوشم ساغر نوشم ز چشمه نوش تو  
مستی دهد ما را گل رخسارا بهار آغوش تو  

چو به ما نگری غم دل ببری کز باده نوشین تری  
سوزم همچو گل از سودای دل  

دل رسوای تو من رسوای دل  
گرچه به خاک و خون کشیدی مرا  

روزی که دیدی مرا  
بازآ که در شام غم صبح امیدی مرا  

---

آخرین برنامه ای که در گلها از ساخته های رهی به آهنگ سپرده شد، آزاده است که هایده آن را خوانده است. آزاده نیز چون دیگر سروده های رهی قبول عام یافت، و موضوع عاشقانه عرفانی آن، جان ها را از شور و حال سرشار کرده است، آقای تجویدی آهنگساز این ترانه، که هم اکنون در استودیو حاضرند، در پرداختن آزاده با شادروان رهی روزهای بسیاری کار میکردند و اینک از فرصت استفاده میکنیم و با آقای تجویدی درباره تدوین شعر و آهنگ آزاده سوالاتی در میان می گذاریم.

آقای تجویدی لطفا بفرمایید که در تنظیم و خلق آهنگ بر روی اشعار شادروان رهی معیری چگونه عمل می کردید و در تماس هایی که از این جهت با شاعر فقید داشتید چه خاطراتی از آن شاعر عزیز در ذهن شما باقی مانده.

ذوق آهنگسازی به خصوص ساختن تصنیف از زمانی در من پیدا شد که یکی از ترانه های رهی رو که اتفاقا آهنگ آن هم از خود او بود شنیدم، مطلع این ترانه این شعره:

دارم شب و روز از عشق ماهی  
در دیده و دل اشکی و آهی  

این آهنگ و این شعر تار و پود مرا لرزوند و از آن به بعد تصمیم گرفتم که در این زمینه فعالیت کنم خوشبختانه افتخار نصیبم شد واین دوست عزیزم چندین ترانه برای من ساخت که هر کدام از آنها واقعا مبین آهنگ بود و حالت درونی او خوب در اون مستتر بود، آخرین اثری که رهی ساخت آهنگش از بنده بود بنام آزاده از برنامه گلها پخش شد، دو سال پیش بود که این آهنگ رو من تهیه کرده بودم، یک روز برای رهی این آهنگ رو با ویولن زدم و گفتم چه احساسی شما نسبت به این آهنگ دارید، او همانطوری که منم فکر می کردم گفت این یک آهنگ حماسی است و صحبت از آزادگی میکنه، قراری گذاشتیم و قسمتی از این ترانه را او ساخت که به این نحو شروع میشه:

با آنکه همچون اشک غم بر خاک ره افتاده ام من  
با آنکه هر شب ناله ها چون مرغ شب سر داده ام من  

در دل ندارم هوسی چشمی ندارم به کسی آزاده ام من  

گذشت، چند ماهی از این موضوع گذشت اتفاقا رهی بیمار شد ومن برای تمام کردن این آهنگ کرارا به او مراجعه کردم، بر اساس حالاتی که به خاطر آن کسالت در وجودش بود بقیه این آهنگ تمام شد، با آنکه با آزردگی تمام میشه ولی من باز دو قسمت از این شعر و برای شما می خونم تا ببینید که چه اثری روی این آهنگ بوجود اومده.

یارب چو من افتاده ای کو  
افتاده آزاده ای کو  

تا رفته از جانم برون سودای هستی  
آزاده ام آزاده از غوغای هستی  

گلبانگ مستی آفرین همچون" رهی" سر داده ام من  
مرغ شباهنگم ولی در دام غم افتاده ام من  

خندان لب و خونین جگر مانند جام باده ام آزاده ام من  

---

(رهی معیری)

با آن که همچون اشک غم بر خاک ره افتاده ام من  
با آن که هر شب ناله ها چون مرغ شب سر داده ام من  

در سر ندارم هوسی چشمی ندارم به کسی آزاده ام من  

با آنکه از بی حاصلی سر در گریبانم چو گل  
شادم که از روشن دلی پاکیزه دامانم چو گل  

خندان لب و خونین جگر مانند جام باده ام آزاده ام من  

یارب چو من افتاده ای کو افتاده ی آزاده ای کو  

تا رفته از جانم برون سودای هستی  
آسوده ام آسوده از غوغای هستی  

گلبانگ مستی آفرین همچون" رهی" سر داده ام من  
مرغ شباهنگم ولی در دام غم افتاده ام من  

خندان لب و خونین جگر مانند جام باده ام آزاده ام من  

---

شادروان رهی معیری وطن دوست، غیرتمند و دل بسته به ملیت این سرزمین بود، ایران را می پرستید رهی معیری به سائقه این وطن خواهی اشعار میهنی بسیاری سروده است که نواری نیز در آرشیو رادیو ایران از اشعار میهنی شادروان رهی در دست است، اکنون که آقای بدیعی هنرمند رادیو ایران نیز در جمع ماست از ایشان خواهش می کنیم تا درباره این شعر میهنی و آهنگی که بر روی آن گذاشته اند و شمه ای از احساسات رهی به هنگام سرودن این شعر رو بیان دارند و ما رو با این جنبه قابل تحسین شاعر درگذشته آشنا بکنند، آقای بدیعی خواهش می کنم.

به مناسبت بیست و پنجمین سال سلطنت شاهنشاه آریامهر بنده آهنگی ساختم که در برنامه گلها اجرا شد، به خاطر دارم وقتی برای سرودن اشعار آن به رهی مراجعه کردم فوق العاده اظهار اشتیاق کرد مخصوصا به خاطر اینکه موضوع ترانه جنبه شاه پرستی و میهن دوستی داشت، رهی در این ترانه استادانه کلماتی استخدام کرده که مبین غرور میهن پرستی و شاه دوستی است، در یک قسمت از ترانه می گوید:


ایران پرستی رسم و ره ماست  
بر اوج گردون منزلگه ماست  

از همت شاهنشه ما خوشا  
خوشا روزگار ما به شادی شهریار ما  

---

(رهی معیری)

بیاور سبوی می که فارغم کند ز هستی  
سراید ترانه ای چو بلبلان ز شور مستی  

خوشا خوشا روزگار ما به شادی شهریار ما  

در بزم هستی سرمست عشقم پیمانه نوش از دست عشقم  
همچو گل خندان لبم تو مست جامی من مست عشقم  

خوشا خوشا روزگار ما به شادی شهریار ما  

شب سیه بختی سر آمد خورشید آزادی بر آمد  
ایران پرستی رسم و ره ماست بر اوج گردون منزلگه ماست  

از همت شهنشاه ما  
خوشا خوشا روزگار ما به شادی شهریار ما  

---

در این اواخر رهی معیری اشعاری برای برنامه گلها سروده بودند که متاسفانه هنوز فرصت آهنگ سازی بر روی این اشعار دست نداد که شاعر خود به سفری بی باز گشت رفت، اکنون یکی از این اشعار را که از آخرین سروده های غزل سرای فرزانه حال است برایتان می خوانیم.

ستاره شعله ای از جان دردمند من است  
سپهر آیتی از همت بلند من است  

"رهی" به مشت غباری چه التفات کنم  
که آفتاب جهانتاب در کمند من است  

---

شادروان رهی معیری از شعرای معاصر به گلچین و امیری فیروز کوهی و پژمان بختیاری ارادتی می ورزید و اینک که آقای پژمان بختیاری دوست و یار دیرینه شاعر درد آشنا اینجاست چه بهتر که شمه ای از خلق و خوی و رفتار و خصایص آن در گذشته عزیز برای ما حدیثی بگویند.

"آقای پژمان لطفا برای ما بگید او چگونه شعر می سرود، رفتار و خصایصش کدام بود، چه خاطراتی از دوستی دیرین تون به یاد دارید و بالاخره قدر او را در شعر معاصر فارسی تا چه پایه می دانید".

با کمال شرمساری باید عرض کنم که این حادثه به طوری افکار منو مشوش کرده،و حضور ذهن را از من گرفته که شاید آنطوری که لازمه نتوانم پاسخ سوال شما را بدم، ولی بطور کلی عرض می کنم بنده در سال ۱۳۰۹ شاید یگانه تصنیف سرایی بودم که در آن روزگار زیاد مورد توجه بودم، روزی یکی از تصنیف های منو رهی ورقه چاپ شده اش را در دست داشت و می خواند و به من گفت که تو غزل ساختی یا تصنیف؟ اصلا کسی تصور نمی تونه بکنه که این تصنیفه، مثل اینکه غزل ساختی و بعدها به من می گفت همان تصنیفی که تو آنجا ساخته بودی باعث شد که من بطرف تصنیف سرایی برم.

گمان می کنم که اول تصنیفی که او ساخته ویا لااقل من شنیدم تصنیف "سیرم از زندگانی" بود که شبی در خانه دوستی با حضور فرهاد فرهاد، مطیع الدوله حجازی و جمعی از رفقای دیگر بودیم که این تصنیف خوانده شد، بی نهایت در ما موثر افتاد، سوال کردم این تصنیف از کیست، رهی گفت نمی دونم نمی دونم ولی مطیع الدوله خندید و گفت از خود اوست و عجب اینکه اون اثری که در ما گذاشته بود در خود رهی هم همانطور بود یعنی رهی هم متاثر می شد وقتی این اشعار را می شنید، معلوم شد که بعدا ساخته خود او بوده، رهی تصنیف رو به مرحله ای بالا برد که می تونم با کمال جرات عرض کنم نظیر و مانندی نداشته و شاید بعد از این هم به سهولت کسی پیدا نشود که بتواند تصنیف را به زبانی بسازد که انسان خیال کند غزل می شنود نه تصنیف، امیدوارم به کسی برنخورد، رهی در دوستی تقریبا بی نظیر بود، هر وقت که با کسی مواجه می شد اول کاری که می کرد می بوسید او را، و در مجلس پهلوی دست انسان که نشسته بود دست انسان یا رفیق را می گرفت و در تمام مدت نوازش می کرد و گرم نگه می داشت که نشان بدهد که من دلم نمی خواهد حتی یک دقیقه از تو دور باشم، تلفن اگر می کردی در پشت تلفن همیشه با عبارت "جانم به قربانت" پاسخ می داد به انسان، خلاصه یک پارچه محبت و صفا و دوستی بود.

---

رهی شاعر درد آشنا و پر سوز پس از ماه ها بیماری در این دو سه ماه آخر دریافته بود که به درد بی درمانی دچار آمده است، چون این را فهمید اطاقش را از همه یادگارهای پر شور زندگیش، از ساز و نقاشی هایش، از کتاب هایش، از یادداشت هایش خالی کرد و تنها و دردمند در را به روی خود بست. او که مرگ محتوم را در یافته بود اینک نمی خواست در دیدگان عیادت کنندگانش بارقه ای از رحم و دلسوزی و تاسف ببیند، و نمی خواست نیز کسی از یاران، رهی را افسرده حال، پژمرده و بی رنگ و بو در بستر ناتوانی و احتضار باز یابد، او که شاعرانه و تنها و خلوت گزین زیسته بود اینک می باید که مرگی شاعرانه و در خور برگزیند، پس مرگ در تنهایی و تاریکی و بی خبری را انتخاب کرد.

آخر نه اینکه قوی گردن فراز زیبا را چون مرگ در رسد ناگهان به دریا می زند و تنها و دور در دل امواج جان می سپارد؟ رهی مرگش را برای خود و در خلوت خود محفوظ نگاه داشت.

شاعر فرزانه حال چون قوی گردن فرازی شاعرانه مرد، یادش بخیر و خاطره اش گرامی باد.

---