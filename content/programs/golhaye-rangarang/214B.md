---
date: "2019-09-19"
date_aired: ""
slug: "گلهای-رنگارنگ/۲۱۴ب"
program_type: "گلهای-رنگارنگ"
program_number: '۲۱۴ب'
dastgah: 'سه‌گاه'
singers: ["قوامی"]
players: ["علی تجویدی", "امیرناصر افتتاح"]
announcers: ["روشنک"]
poets: ["رعدی آذرخشی", "شمس مغربی", "زکیا یزدی", "معینی کرمانشاهی"]
draft: false
--- 

(رعدی آذرخشی)  

خوش است ناله‌ی نای و نوای زیر و بمی  
دمی خجسته و در صحبت خجسته‌دمی  
ز سبزه فرشی و از سرو سایبانی سبز  
ز می سبویی و از ابر نوبهار نمی  

============================================  

(شمس‌الدین محمد مغربی)  

چه خوش است پیش زلفت، سر شکوه باز کردن  
گله‌های روز هجران، به شبِ دراز کردن  
همه‌روز در خیالم که شب دگر بیاید  
تو و نازها که داری ، من و آن نیاز کردن  
درِ دل کنون نشاید به همه فراز کردن  
تو به خانه‌ای، نشاید در خانه باز کردن  
به تکلمی دهانت بگشود عقده‌هایم  
چه خوش است کشف معنی بر اهل راز کردن  
سر کوی دلبر من به حریم کعبه ماند  
که به هر طرف کنی رو، بتوان نماز کردن  

============================================  

(رعدی آذرخشی)  

به عشق کوش که تا در دل تو ره نکند  
نه ماجرای وجودی، نه وحشت عدمی  
شکار شد دل رعدی به یک نگاه و حذر  
ز شیرگیری چشمان آهوی حرمی  

============================================  

(معینی کرمانشاهی)  

داد از دل، فریاد از دل  
کی گردم آزاد از دل؟  
هرجا با یک هوس رود، گل بیند در قفس رود  
داد از دل، فریاد از دل  
چون رود پی کسی، سر ز پا نمی‌شناسد  
غیر یار خود دگر آشنا نمی‌شناسد، نمی‌گریزد، نمی‌هراسد  
بلا و آفت و قضا، درین سرا نمی‌شناسد  
نمی‌رود پی بقا، به جز فنا نمی‌شناسد  
اگر بگویمش شبی، غم‌خوار من شو  
به بام و در زند، که دور از کار من شو  
ز دست دل چه می‌کشم وای، وای، وای  
به زندگی در آتشم وای، وای، وای  
یک دم، یک جا، بندش نکنم، نکنم، نکنم  
هرگز رام از پندش نکنم، نکنم، نکنم  
داد از دل، فریاد از دل  

============================================  

(شمس‌الدین محمد مغربی)  

دلم از سینه بدان زلف گره‌گیر ببردی  
به چه تقصیرش ازین خانه به زنجیر ببردی؟  

============================================  

(زکیا یزدی)  

در سینه دلم گم شده، تهمت به که بندم؟  
غیر از تو در این خانه کسی راه ندارد  
