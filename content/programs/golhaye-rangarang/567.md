---
date: "2025-09-11"
date_aired: ""
slug: "گلهای-رنگارنگ/۵۶۷"
program_type: "گلهای-رنگارنگ"
program_number: "۵۶۷"
dastgah: "دشتی"
singers: ["محمدرضا شجریان","سیما بینا"]
players: ["رضا ورزنده","جهانگیر ملک","محمد موسوی","احمد عبادی"]
announcers: ["آذر پژوهش"]
arrangers: ["جواد معروفی"]
composers: ["مهدی خالدی"]
poets: [ "مجمر زواره‌ای","معینی کرمانشاهی","مریم ساوجی","بهادر یگانه","عماد خراسانی","ایرج میرزا"]
draft: false
---

(ایرج میرزا)  

طرب افسرده كند دل چو ز حد درگذرد  
آب حیوان بكشد نیز چو از سر گذرد  
من ازین زندگی یك نهج آزرده شدم  
گرچه قند است نخواهم كه مكرر گذرد  
آه از آن روز كه بی كسب هنر شام شود  
وای از آن شام كه بی باده و ساغر گذرد  
لحظه‌ای بیش نبود آنچه ز عمر تو گذشت  
آنچه باقی‌ست به یك لحظه‌ی دیگر گذرد  
عاقبت زیر دو خط جمع شود از بد و نیك  
آن‌چه یك عمر به دارا و سکندر گذرد

---

(مریم ساوجی)

اسیر بند محبت، گرفته خو به غمت  
منم كه سینه سپردم، به خنجر ستمت  
مباد جای تو خالی میان خاطره‌ها  
همیشه بر دل من باد، سایه‌ی قدمت  
مرا به وصل و به هجران سر تمنا نیست  
سر رضای توام تا چه می‌كند كرمت  
در آتش دلم ای چشمه‌ی امید، بجوش  
كه جان و دل نسپارم، به چشمه‌سار غمت  
ز مهر و آشتی‌ات خسته‌خاطرم، چه كنم  
ز فتنه‌های زیاد و ز لطف‌های كمت

---

(عماد خراسانی)

از بهر غم و رنج جهان زاد مرا  
درس غم داد در این مدرسه استاد مرا  
آن‌چه می‌خواست دلم چرخ جفاپیشه نداد  
وآنچه بیزار از آن بود دلم داد مرا  
غم مگر بیشتر از اهل جهان بود كه چرخ  
دید و سنجید و پسندید و فرستاد مرا  
در دلم ریخته بس بر سر هم غم سر غم  
دل مخوانید، خدا داده غم‌آباد مرا  
یك دل و این همه آشوب و غم و درد، عماد
كاشكی، مادر ایام نمی‌زاد مرا

---

(مجمر زواره‌ای)

روزی دو نگهدارمش ار دل به بر آید  
یك‌چند عزیز است كسی كز سفر آید  
یك ناله شبی در غم او كردم و عمری است  
كز هر طرفی ناله‌ی مرغ سحر آید  
آن نخل كه پروردمش از خون دل اكنون  
بارش همه خونی است كه از چشم تر آید  
گفتم كه قدت از چه نیامد به برم گفت  
هرگز نشنیدی كه سروی به بر آید  
آزرده چنان است كه با شوق نثارت  
جان از تن زارم نتواند به در آید

---

(معینی کرمانشاهی)

خداوندا، مرا شاید امتحان كردی  
كه در دنیا رهایم بی هم‌زبان كردی  
اگر دردم دادی، توانم ده  
گران‌بارم، صبر گرانم ده  
به خاکت افتادم، امانم ده  
چه خواهی از من ای غم  
چه سودی از هستی بردم  
كه می‌بندی راهم هر دم  
خداوندا، سوزی به جانم ده  
دلی فارغ از این جهانم ده  
به خاك افتادم من، امانم ده  
نه سنگی تا یك دم شود بالین من  
نه خوابی كه آساید دل مسكین من