---
date: "2025-11-25"
date_aired: ""
slug: "گلهای-رنگارنگ/۴۸۹"
program_type: "گلهای-رنگارنگ"
program_number: "۴۸۹"
dastgah: "سه‌گاه" 
singers: ["سیما بینا","عبدالوهاب شهیدی"]
players: ["منصور صارمی","جهانگیر ملک"]
announcers: ["فیروزه امیرمعز"]
composers: ["مهدی خالدی"]
poets: ["رهی معیری", "اهلی شیرازی", "هلالی جغتایی"]
draft: false
---

(هلالی جغتایی)

دوشینه كجا رفتی و مهمان كه بودی  
دل بی تو به جان بود، تو جانان كه بودی  
این غصه مرا كشت كه غمخوار كه گشتی  
وین درد مرا سوخت كه درمان كه بودی  
با خال سیه مردمِ چشمِ كه شدی باز  
با روی چو مه شمع شبستان كه بودی  
ای دولت بیدار به پهلویِ كه خفتی  
و ای بخت گریزنده به فرمان كه بودی  
شوری به دل سوخته افتاد بفرمای  
امشب نمك سینه‌ی بریان كه بودی  

---

(هلالی جغتایی)

یار ما هرگز نیازارد دل اغیار را  
گل سراپا آتش است اما نسوزد خار را  
حال خود گفتی، بگو بسیار و اندك هرچه هست  
صبر اندك را بگویم یا غم بسیار را  

---

(هلالی جغتایی)

دل خون شد از امید و نشد یار یار من  
ای وای بر من و دل امیدوار من  
ای سیل اشک، خاک وجودم به باد ده  
تا بر دل كسی ننشیند غبار من  

---

(رهی معیری)

همراه خود نسیم صبا می‌برد مرا  
یارب، چو بوی گل به كجا می‌برد مرا  
با بال شوق ذره به خورشید می‌رسد  
پرواز دل به سوی خدا می‌برد مرا  
برگ خزان رسیده‌ی بی‌طاقتم رهی   
یك بوسه‌ی نسیم ز جا می‌برد مرا  
خواهش دل هرچه كمتر، شادی جان بیشتر  
تا دلی بی‌آرزو باشد، چه غم باشد مرا  

---

(اهلی شیرازی)

در لعل لبش چاشنی خنده ببینید  
در آب حیات آتش سوزنده ببینید  
نظّاره كنید آینه‌ی طلعت او را  
تا صورت حال من درمانده ببینید  

---

(هلالی جغتایی)

دوستان عاشقم و عاشق زارم، چه كنم  
چاره صبر است ولی صبر ندارم، چه كنم  
چند گویی كه برو دامنم از كف بگذار  
وای اگر دامنت از كف بگذارم، چه كنم  
گر چو مرغان خزان دیده بنالم چه عجب  
گل نمی‌بینم و آزرده‌ی خارم، چه كنم  
دردمندان همه از صبر قراری گیرند  
من كه از عشق تو بی‌صبر و قرارم چه كنم  
عاشق زارم چه كنم  

---