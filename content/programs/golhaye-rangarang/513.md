---
date: "2025-10-19"
date_aired: ""
slug: "گلهای-رنگارنگ/۵۱۳"
program_type: "گلهای-رنگارنگ" 
program_number: "۵۱۳"
dastgah: "نوا"
singers: ["عهدیه","عبدالوهاب شهیدی","محمودی خوانساری"]
players: ["حبیب‌الله بدیعی", "لطف‌الله مجد"]
announcers: ["فیروزه امیرمعز","رضا معینی"]
composers: ["جواد معروفی"]
arrangers: ["جواد معروفی"]
poets: ["مهستی گنجوی", "پژمان بختیاری", "مجمر زواره‌ای اردستانی اصفهانی", "آذر بیگدلی","علی اشتری","حافظ","اهلی شیرازی"]
draft: false
---

(حافظ)

در خرابات مغان نور خدا می‌بینم  
این عجب بین که چه نوری ز کجا می‌بینم  
هردم از روی تو نقشی زندم راه خیال  
با که گویم که در این پرده چه‌ها می‌بینم  
سوز دل، اشک روان، آه سحر، ناله‌ی شب  
این‌همه از نظر لطف شما می‌بینم  
کس ندیده است، ز مشک ختن و نافه‌ی چین  
آن‌چه من هر سحر از باد صبا می‌بینم  

---

(آذر بیگدلی)

نیم ز لطف تو نومید اگر خطایی رفت  
گنه ز بنده و بخشایش از خداوند است  
به روز مرگ شنیدم که پیر کنعان گفت  
که دوست، دشمن جان است، اگرچه فرزند است  

---

(علی اشتری)

به کدام دل توانم، که رخ تو باز بینم  
که به دست غیر، دستت، به هزار ناز بینم  
لبِ تلخِ جام خوش‌تر، ز دهانِ نوش‌خندی  
که به کام دیگرانش، پی بوسه باز بینم  
من و کوی می‌فروشان، که ز التفات ساقی  
لب بوسه‌خواه خود را، ز تو بی‌نیاز بینم  
به کدام در نهم سر، که بر آستان این در  
به صفای دل جهانی، همه در نیاز بینم  
دل پاک‌باز ما را، به پریوشی چه حاجت  
که به کام دیگرانش، دلِ کارساز بینم  

---

(اهلی شیرازی)

گر نامه بی نامِ خوشت، بوسد زبان خامه را  
آن روسیاهی بس بود، تا روز محشر نامه را  

---

(پژمان بختیاری)

شبی خندان بود و رویایی  
جهان مست از جام زیبایی  
تو در آن شب چون پری بودی  
بهشتی از دلبری بودی  
تو ای نوبر باغ هستی  
به بوسی چو مستم کردی، کجا رفتی  
تو ای گلشن عشق و مستی  
چو دل را به دام آوردی، کجا رفتی  
ای ز جان خوش‌تر، آرزوپرور، کجایی  
جان به جان منی، تو همه جهان منی  
گل عشقم در این عالم تویی تو  
یک نوید گلی، تو بهار جان و دلی  
همه عشقم در این عالم تویی تو  
کجا رفت آن چاره‌سازی‌ها، دل‌نوازی‌ها  
کجا بود این کج‌نوایی‌ها، بی‌وفایی‌ها  
خاطر افروزد، خانمان سوزد، آتش تو  
جان به جان منی، تو همه جهان منی  
گل عشقم در این عالم تویی تو  
یک نوید گلی تو، بهار جان و دلی  
یک‌سر این به گلی تو، بهار جان و دلی
همه عشقم در این عالم تویی تو  
کی رنجد خاطرم از چون تو زیبایی  
بخندم بر نامرادی‌ها، شَوَم مست از جام شادی‌ها  
گر تو خندان‌لب از در درآیی  
جان به جان منی، تو همه جهان منی  
گل عشقم در این عالم تویی تو  
یک نوید گلی تو، بهار جان و دلی  
همه عشقم در این عالم تویی تو  

---

(مجمر زواره‌ای اردستانی اصفهانی)

تو اگر صاحب نوشی و اگر ضارب نیش  
دگران راست، که من بی‌خبرم با تو ز خویش  
به چه عضو تو زنم بوسه، نداند چه کند  
به سر سفره‌ی سلطان چو نشیند درویش  
همه در خورد وصال تو و من از همه کم  
همه حیران جمال تو و من از همه بیش  
به رهی می‌روم اما به هزاران امّید  
قدمی می‌نهم اما به هزاران تشویش  
آخر این قوم چه خواهند ز جان‌های فگار  
آخر این جمع چه جویند ز جان‌های پریش  

---

(مهستی گنجوی)

در فغانم از دل دیرآشنای خویشتن  
خو گرفتم همچو نی با ناله‌های خویشتن  
جز غم و دردی که دارد دوستی‌ها با دلم  
یار دلسوزی ندیدم در سرای خویشتن  
من کیم، دیوانه‌ای کز جان خریدار غمم  
مرگ را راحت شمارم از برای خویشتن  
آن حبابم، کز حیات خویش دل برکنده‌ام  
زان‌که خود بر آب می‌بینم بنای خویشتن

---