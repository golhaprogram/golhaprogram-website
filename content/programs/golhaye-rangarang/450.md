---
date: "2021-11-18"
date_aired: ""
slug: "گلهای-رنگارنگ/۴۵۰"
program_type: "گلهای-رنگارنگ"
program_number: '۴۵۰'
dastgah: 'بیات اصفهان'
singers: ["عهدیه", "اکبر گلپایگانی"]
players: ["لطف‌الله مجد", "امیرناصر افتتاح", "همایون خرم"]
composers: ["مهدی خالدی"]
arrangers: ["ایرج محلوجی"]
announcers: ["آذر پژوهش"]
poets: ["فخرالدین عراقی", "حافظ"]
draft: false
---

(فخرالدین عراقی)  

ناگه بت من مست به بازار برآمد  
شور از سر بازار به یک‌بار برآمد  
بس دل که به کوی غم او شاد فرو شد  
بس جان که ز عشق رخ او زار برآمد  
آورد چو در کار لب و غمزه و رخسار  
جان و دل و چشم همه از کار برآمد  
المنت‌لله که پس از محنت بسیار  
مقصود و مرادم ز لب یار برآمد  
دور از لب و دندان عراقی همه کامم  
زان دو لب شیرین شکر بار برآمد  

============================================  

(حافظ)  

در دیر مغان آمد، یارم قدحی در دست  
مست از می و می‌خواران، از نرگس مستش مست  
در نعل سمند او، شکل مه نو پیدا  
وز قد بلند او، بالای صنوبر پست  
شمع دل دمسازم، بنشست چو او برخاست  
افغان ز نظربازان، برخاست چو او بنشست  
باز آی که باز آید، عمر شده‌ی حافظ  
هرچند که ناید باز، تیری که بشد از شست  
