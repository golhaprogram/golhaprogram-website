---
date: "2021-03-29"
date_aired: ""
slug: "گلهای-رنگارنگ/۴۲۹"
program_type: "گلهای-رنگارنگ"
program_number: '۴۲۹'
dastgah: 'بیات اصفهان'
singers: ["الهه", "ایرج"]
players: ["حبیب‌الله بدیعی", "جواد معروفی"]
announcers: ["آذر پژوهش"]
poets: ["رهی معیری", "مولوی", "عاشق اصفهانی"]
composer: "جواد معروفی"
draft: false
---

(مولوی)  

آیید به باغ و سبزپوشان نگرید  
هرگوشه دکان گل‌فروشان نگرید  
گل خنده‌زنان به بلبلان می‌گوید  
خاموش شوید و در خموشان نگرید  

---  

(رهی معیری)  

بوی گل آید از نسیم کوی‌ات  
دل به رقص آید همچو تار موی‌ات  
چون شود جلوه‌گر شاهد گل  
ناله‌ها خیزد از نای بلبل  
در سرم بود سودای دل  
ساقیا بده مینای می  
در گلشن کو قدح که نوشم پای گل  
چهره‌ی تو بوسم جای گل ماه من  
بی سبوی می روز و شب مدهوشم  
کز شراب نوشینِ لبت پیاله نوشم  
جلوه‌ی روی دل‌فریبت بهار جان‌پرور من  
گرمی آتشین نگاهت می من و ساغر من  
گلبن مراد من تویی تویی نگارا  
دوری از من مکن مکن خدا را  
همچو گل می‌سوزم، همچو نی می‌نالم، بی تو یارا  
موج غم جلوه‌گر از نگاهم  
چاره‌ی درد خود از تو خواهم  

---  

(عاشق اصفهانی)  

سروی و رخ تو ماه آراسته است  
ماهی و قد تو سرو نوخاسته است  
چندان که ز پای تا سرت می‌نگرم  
آنی که دل من از خدا خواسته است  

---  

(مولوی)  

ای چرخ، پرده‌های سپاهانم آرزوست  
وی نای، ناله‌ی دل سوزانم آرزوست  
ای باد خوش که از چمن عشق می‌رسی  
بر من گذر كه بوی گلستانم آرزوست  
یک دست جام باده و یک دست زلف یار  
رقصی چنین میانه‌ی میدانم آرزوست  

---  

(عاشق اصفهانی)  

بلبلی در سر شوریده هوایی دارد  
تا کدامین گل این باغ وفایی دارد  
گر نشاطی طلبی از در میخانه طلب  
عقده‌ی مشکلِ دل، عقده‌گشایی دارد  

---  

(مولوی)  

امروز مها خویش ز بیگانه ندانیم  
مستیم بدان‌سان که ره خانه ندانیم  
در باغ به جز عکس رخ دوست نبینیم  
وز شاخ به جز حالت مستانه ندانیم  
