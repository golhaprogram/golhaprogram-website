---
date: "2025-12-02"
date_aired: ""
slug: "گلهای-رنگارنگ/۴۸۲"
program_type: "گلهای-رنگارنگ"
program_number: "۴۸۲"
dastgah: "ماهور" 
singers: ["الهه", "عبدالوهاب شهیدی"]
players: ["همایون خرم", "مجید نجاحی", "امیرناصر افتتاح"]
announcers: ["فیروزه امیرمعز"," آذر پژوهش"]
composers: ["همایون خرم"]
poets: ["بیژن ترقی", "حافظ", "مجیرالدین بیلقانی", "نظامی گنجوی"]
draft: false
---

(حافظ)

جوزا سحر نهاد حمایل برابرم  
یعنی غلامِ شاهم و سوگند می‌خورم  
ساقی، بیا که از مدد بخت کارساز  
کامی که خواستم ز خدا شد میسرم  
جامی بده که باز به شادی روی شاه  
پیرانه‌سر، هوای جوانی است در سرم  
شاها، من ار به عرش رسانم سریر فضل  
مملوک این جنابم و مسکین این درم  

---

(مجیرالدین بیلقانی)

وقت آن است که مستان طرب از سر گیرند  
تاج زرین مه از تارک شب سر گیرند  
نیکوان پرده‌برانداخته، در رقص آیند  
مطربان هر نفسی پرده‌ی دیگر گیرند  

---

(نظامی گنجوی)

ای شرف گوهر آدم به تو  
روشنی دیده‌ی عالم به تو  
ایزد کاو داد جوانی و مُلک  
مُلکْ تو را داد، تو دانی و مُلک  

---

(بیژن ترقی)

شب که دلبر آرزوی می ز سینه پر کشد  
آفتاب از مشرق گلگونِ ساغر سر کشد  
گرمی می، تار و پودم را چو جان در بر کشد  

ساقیا می بده، که من ز شوق دل سرایم این ترانه  
می بده تا سحر، که می‌رسد نوید جشن خسروانه  
گرمی می، تار و پودم را چو جان در بر کشد  
آفتاب از مشرق گلگون ساغر سر کشد  

شب چو طی شود، سپیده‌دم ز ره رسد
نغمه‌ی نشاط ما به مهر و مه رسد  
ساقیا می بده که من ز شوق دل سرایم این ترانه    
گرمی می، تار و پودم را چو جان در بر کشد 
می بده تا سحر که می‌رسد نوید جشن خسروانه

گرمی می، تار و پودم را چو جان در بر کشد  
آفتاب از مشرق گلگون ساغر سر کشد  

---

(نظامی گنجوی)

عالم همه‌ساله خرم از تو  
معزول مباد عالم از تو  
چشم همه دوستان گشاده  
از دولت شاه و شاهزاده  

---

(نظامی گنجوی)

ستاره پایه‌ی تخت بلندت  
فلک را بوسه‌گه سمّ سمندت  

---

(نظامی گنجوی)

کدامین علم کو در دل نداری  
کدام اقبال کو حاصل نداری  

---

(حافظ)

عید است آخر گل و یاران در انتظار  
ساقی به روی شاه ببین ماه و می بیار  
دل برگرفته بودم از ایام گل، ولی 
کاری بکرد همت پاکان روزه‌دار 
دل در جهان مبند و به مستی سوال کن  
از فیض جام و قصه‌ی جمشید کامگار  
خوش‌دولتی است خرم و خوش‌خسروی کریم  
یارب، ز چشم‌زخم زمانش نگاه دار  
زان‌جا که پرده‌پوشیِ عفوِ کریمِ توست  
بر قلب ما ببخش، که نقدی است کم‌عیار  

---