---
date: "2010-09-12"
date_aired: ""
slug: "گلهای-رنگارنگ/۵۶۵ب"
program_type: "گلهای-رنگارنگ"
program_number: "۵۶۵ب"
dastgah: "بیات اصفهان"
singers: ["مرضیه","حسین قوامی","عبدالوهاب شهیدی"]
players: ["فرهنگ شریف", "جهانگیر ملک","پرویز یاحقی","همایون خرم","مجید نجاحی"]
composers: ["جواد معروفی"]
announcers: ["آذر پژوهش"]
poets: ["سیمین بهبهانی", "رفیق اصفهانی", "ابوالحسن ورزی","مهدی اخوان ثالث","پژمان بختیاری"]
draft: false
---

(سیمین بهبهانی)  

ستاره دیده فرو بست و آرمید، بیا  
شراب نور به رگ‌های شب دوید، بیا 
ز بس به دامن شب، اشک انتظارم ریخت  
گلِ سپیده شکفت و سحر دمید، بیا  
شهابِ یاد تو در آسمانِ خاطر من  
پیاپی از همه سو خط زر کشید، بیا  

---

(سیمین بهبهانی)

ساقی، ساقی، آن می چون شد، آن مینا کو  
آخر جان را، هشیاری‌ها، مستی‌ها کو  
ببین در نگاهم تمنای مرا، بسوزد ز مستی سراپای مرا  
عشقم شد آخر بیزاری، مهرم شد رنج و بیماری  
از بس بد دیدم از یاران، دیگر می‌ترسم از یاری  
دریغا که دیگر جوانی به سر شد، مویم چون خاکستر شد  
بر لب هرگز نیاید خروشم  
نالد پنهان، نگاه خموشم  
مانده خالی چو دستم، آغوشم  
همین بس گناهم  
که هرکه دم زد از یاری‌ها، باور کردم  
چو کودکان چرا بازی با خنجر کردم  
ساقی، می در مینا داری، لطفی دانم با ما داری  
یک دریا غم در دل دارم، یک دریا مِی آنجا داری  
گر این پایان می‌دانستم، با کس پیمان کی می‌بستم  
تا زین‌پس دل آگه باشد، داغی بنشان روی دستم

---

(سیمین بهبهانی)

ز بس نشستم و با شب حدیث غم گفتم  
ز غصه رنگ من و رنگ شب پرید، بیا  
به گام‌های کسان می‌برم گمان که تویی  
دلم ز سینه برون شد ز بس تپید، بیا  
نیامدی که فلک، خوشه‌خوشه پروین داشت   
کنون که دست سحر دانه‌دانه چید، بیا   
امید خاطر سیمین دل‌شکسته تویی  
مرا مخواه از این بیش ناامید، بیا

---

(رفیق اصفهانی)

هم می‌توانم از سر دل، هم ز جان گذشت  
اما نمی‌توانم از آن دل‌ستان گذشت  
از جان توان گذشت برای تو دل‌ستان  
جان چیست، تا برای تو نتوان از آن گذشت  
از هرچه هست با همه خوبان، گذشته‌ام  
آنی است با تو لیک، که نتوان از آن گذشت  
تنها تویی که از تو گذشتن نمی‌توان  
چون از تو بگذریم ز جهان می‌توان گذشت

---

(ابوالحسن ورزی)

ریزد هوس از چشم سیاهی که تو داری  
لبریز تمناست نگاهی که تو داری  
افروخته‌تر شعله‌ی مشتاقی من شد  
زین سرکشی گاه‌به‌گاهی که تو داری  
دزدیدن صد بوسه حلال است لبم را  
از آن دهن بوسه‌نخواهی که تو داری  
پاكیزگی از چو باران دهم آن را  
در این دل سودازده راهی كه تو داری  
در این چمن لاله و گل ای دل مسكین  
شرمنده نگشتی ز گیاهی كه تو داری  
هر كار كنی آن دل سنگین نشود نرم  
سرد است مگر شعله‌ی آهی كه تو داری  
افسوس كه جز سایه‌ی دیوار بلا نیست  
در معركه‌ی عشق پناهی كه تو داری

---

(مهدی اخوان ثالث)

بی تو بزم گل و مهتاب چه خواهد بودن  
عیش گل‌گشت و می ناب چه خواهد بودن  
وه كه وصل تو شبی، گرچه خیال است و محال  
گر میسر شودم، خواب چه خواهد بودن  
من كه دیدم گل روی تو دگر در نظرم  
جلوه‌ی شاهد مهتاب چه خواهد بودن  
پیش لبخند تو ای غنچه‌ی شاداب بهشت  
خنده‌های گل سیراب چه خواهد بودن  
عمر چون گوهر نایاب بود با تو ولی  
بی تو جز مونس ناباب چه خواهد بودن  
تا تویی با من و این ساحلِ آسوده و عشق  
گو جهان را ببرد آب، چه خواهد بودن  
خیز تا دست در آغوش سحرگاه كنیم  
تابش کرمک شب‌تاب چه خواهد بودن  
تو كه در ساحل امنی و امان، كی دانی  
حال افتاده به غرقاب چه خواهد بودن

---

(پژمان بختیاری)

ز نسیم صبح‌گاهی چو گلی شكفته باشد  
چه غمش كه چشم بلبل همه‌شب نخفته باشد  
غم خود نهفته خواهم ز جهان و آتش دل  
نفسی نمی‌گذارد كه غمم نهفته باشد  
همه عمر غنچه ماندیم و تبسمی نكردی  
كه دلت نخواست یك‌دم دل ما شكفته باشد  
گله‌ای نكرده‌ام من به زبان مگر كه آن گل  
ز نگاه بی‌زبانان سخنی شنفته باشد  
همه عمر غنچه ماندیم و تبسمی نكردی  
كه دلت نخواست یك‌دم دل ما شكفته باشد