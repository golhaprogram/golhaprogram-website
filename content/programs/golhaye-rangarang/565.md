---
date: "2010-09-12"
date_aired: ""
slug: "گلهای-رنگارنگ/۵۶۵"
program_type: "گلهای-رنگارنگ"
program_number: "۵۶۵"
dastgah: "بیات اصفهان"
singers: ["مرضیه", "حسین قوامی"]
players: ["فرهنگ شریف", "جهانگیر ملک","پرویز یاحقی"]
composers: ["جواد معروفی"]
announcers: ["آذر پژوهش"]
poets: ["سیمین بهبهانی", "رفیق اصفهانی", "ابوالحسن ورزی"]
draft: false
---

(سیمین بهبهانی)  

ستاره دیده فرو بست و آرمید، بیا  
شراب نور به رگ‌های شب دوید، بیا  
ز بس به دامن شب اشك انتظارم ریخت گل  
سپیده شكفت و سحر دمید، بیا  
شهاب یاد تو در آسمان خاطر من  
پیاپی از همه سو خط زر كشید، بیا  

---

(سیمین بهبهانی)

ساقی، آن می چون شد، آن مینا كو  
کآخر جان را هوشیاری‌ها، مستی‌ها كو  
ببین در نگاهم تمنای مرا، بسوزد ز مستی سراپای مرا  
عشقم شد آخر بیزاری، مهرم شد رنج و بیماری  
از بس بد دیدم از یاران، دیگر می‌ترسد از یاری  
دریغا كه دیگر جوانی به سر كرد، مویم چون خاكستر شد  
بر لب هرگز نیاید خروشم  
نالد پنهان نگاه خموشم  
مانده خالی چو دستم آغوشم  
همین بس گناهم  
كه هركه دم زد از یاری‌ها باور كردم  
چو کودکان چرا بازی با خنجر کردم  
ساقی می در مینا داری، لطفی دانم با ما داری  
یك دریا غم در دل دارم، یك دریا می آنجا داری  
گر این پایان می‌دانستم، با كس پیمان كی می‌بستم  
تا زین پس دل آگه باشد، داغی بنشان روی دستم

---

(سیمین بهبهانی)

ز بس نشستم و با شب حدیث غم گفتم  
ز غصه رنگ من و رنگ شب پرید، بیا  
به گام‌های كسان می‌برم گمان كه تویی  
دلم ز سینه برون شد ز بس تپید، بیا  
نیامدی كه فلك خوشه خوشه پروین داشت   
كنون که دست سحر دانه دانه چید بیا   
امید خاطر سیمین دل‌شكسته تویی  
مرا مخواه از این بیش ناامید بیا

---

(رفیق اصفهانی)

هم می‌توانم از سر دل هم ز جان گذشت  
اما نمی‌توانم از آن دلستان گذشت  
از جان توان گذشت برای تو دلستان  
جان چیست تا برای تو نتوان از آن گذشت  
از هرچه هست با همه خوبان گذشته‌ام  
آنی است با تو لیك كه نتوان از آن گذشت  
تنها تویی كه از تو گذشتن نمی‌توان  
چون از تو بگذریم ز جهان می‌توان گذشت

---

(ابوالحسن ورزی)

ریزد هوس از چشم سیاهی كه تو داری  
لبریز تمناست نگاهی كه تو داری  
افروخته‌تر شعله‌ی مشتاقی من شد  
زین سركشی گاه‌به‌گاهی كه تو داری  
دزدیدن صد بوسه حلال است لبم را  
از آن دهن بوسه نخواهی كه تو داری