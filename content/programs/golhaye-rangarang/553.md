---
date: "2025-09-17"
date_aired: ""
slug: "گلهای-رنگارنگ/۵۵۳"
program_type: "گلهای-رنگارنگ"
program_number: "۵۵۳"
dastgah: "همایون"
singers: ["ایرج","هایده"]
players: ["لطف‌الله مجد","جهانگیر ملک","محمد موسوی"]
composers: ["فریدون حافظی"]
announcers: ["آذر پژوهش"]
poets: ["علیرضا تبریزی","هما میرافشار","مولوی","رهی معیری","هوشنگ ابتهاج"]
draft: false
---

(رهی معیری)

آب بقا كجا و لب نوش او كجا  
آتش كجا و گرمی آغوش او كجا  
سیمین و تابناك بوَد روی مه ولی  
سیمینه مه كجا و بناگوش او كجا  
دارد لبی كه مستی جاوید می‌دهد  
مینای می كجا و لب نوش او كجا  
خفتم به یاد یار در آغوش گل ولی  
آغوش گل كجا و بر و دوش او كجا  
بی سوز عشق ساز سخن چون كند رهی  
بانگ طرب كجا و لب خاموش او كجا

---

(علیرضا تبریزی)

الا ای قطره‌ی اشكی كه بر مژگانم آویزی  
هزاران عقده بگشایی اگر بر دامنم ریزی  
نمی‌دانم چه می‌خواهی، چه می‌گویی، چه می‌جویی  
كه گه بر دیده بنشینی و گه از دیده بگریزی

---

(مولوی)

گلی، یا سوسنی، یا سرو، یا ماهی، نمی‌دانم  
از این آشفته‌ی بی‌دل چه می‌خواهی، نمی‌دانم

---

(هوشنگ ابتهاج)

تا تو با منی، زمانه با من است  
بخت و كام جاودانه با من است  
تو بهار دلكشی و من چو باغ  
شور و شوق صد جوانه با من است  
یاد دلنشینت ای امید جان  
هر كجا روم روانه با من است  
ناز نوشخند صبح اگر تو راست  
شور گریه‌ی شبانه با من است  
هر كس‌اش گرفته دامن نیاز  
ناز چشمش این میانه با من است

---

(هما میرافشار)

میان جمعی، دل من از چه تنهایی  
دیوانگی‌های تو هم شد تماشایی  
گرفته كار من و تو رنگ رسوایی  
به كجا بری‌ام شكسته‌بال‌وپر من  
چه كند شررت به مشت خاكستر من  
عمری ای دل اسیر غم‌ها بودی  
شمع جمع و همیشه تنها بودی  
مگو دگر تو دلا حكایتی ز وفا  
بگذر ز آرزویی كه دگر هرگز ثمر ندارد  
چه كنم كه ناله‌های شب مستی هم اثر ندارد  
به پای ما بند بلا نهاده هستی  
بود فراق من و تو سكوت و مستی  
مكش به صحرای جنون مرو تو ای دل  
به كجا بری‌ام شكسته بال و پر من  
چه كند شررت به مشت خاكستر من  
عمری ای دل اسیر غم‌ها بودی  
شمع جمع و همیشه تنها بودی  
آه از من دیوانه چه خواهی