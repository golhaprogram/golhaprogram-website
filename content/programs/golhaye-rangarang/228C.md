---
date: "2019-09-21"
date_aired: ""
slug: "گلهای-رنگارنگ/۲۲۸ث"
program_type: "گلهای-رنگارنگ"
program_number: '۲۲۸ث'
dastgah: 'افشاری'
singers: ["بنان", "حسین قوامی"]
players: ["مرتضی محجوبی", "روح‌الله خالقی"]
announcers: ["بهرام سلطانی"]
poets: ["فخرالدین عراقی", "خواجه عبدالخالق غجدوانی", "عماد خراسانی", "عبدالرحمن جامی", "رعدی آذرخشی", "بابا طاهر"]
audio_url: https://golhaprogram.com/wp-content/uploads/2019/09/GR_228D_Banan_Ghavami.mp3
draft: false
---

(فخرالدین عراقی)  

ای مایه‌ی اصل شادمانی غم تو  
خوشتر ز حیات جاودانی غم تو  
از حسن تو رازها به گوش دل من  
گوید به زبان بی‌زبانی غم تو  

============================================  

(فخرالدین عراقی)  

دل دیدن رویت به دعا می‌خواهد  
وصلت به تضرع از خدا می‌خواهد  
هستند شکرلبان در این مُلک بسی  
لیکن دل دیوانه تو را می‌خواهد  

============================================  

(خواجه عبدالخالق غجدوانی)  

آنی تو که از نام تو می‌بارد عشق  
وز نامه‌ی پیغام تو می‌بارد عشق  
عاشق شود آن‌کس که به کوی‌ات گذرد  
گویی ز در و بام تو می‌بارد عشق  

============================================  

(عماد خراسانی)  

دلم دیوانه شد، دیوانه شد، دیوانه، دیوانه  
دگر از خویشتن بیگانه‌ام، بیگانه، بیگانه  
جنونی دارم از حرمان، که با زنجیر و نایم باز  
اگر امشب گذارندم، روم میخانه، میخانه  
در این صحرای بی‌حاصل، در این دریای بی‌ساحل  
به لب جان آمد، از بس گفت و دل، جانانه، جانانه  

============================================  

(جامی)  

در سینه نهان تو بوده‌ای من غافل  
در دیده عیان تو بوده‌ای من غافل  
عمری ز جهان تو را نشان می‌جُستم  
خود جمله جهان تو بوده‌ای من غافل  

============================================  

(رعدی آذرخشی)  

تنم در کور‌ه‌ی تب سوزد امشب  
روانم درد و رنج اندوزد امشب  
فلک از روی تو در محفل من  
چرا شمعی نمی‌افروزد امشب  
مرا از تب نباشد ناله و درد  
نترسم از لب خشک و رخ زرد  
از آن نالم كه شب در روز دیدار  
مرا زان ماه مهرافزا جدا كرد  
گر امشب می‌رسیدی بر سر من  
اگر می‌آرمیدی در بر من  
به جای دوزخ و هجران و حسرت  
بهشتی می‌دمید از بستر من  
همان بهتر که در هنگامه‌ی عشق  
مدد جویم دمی از خامه‌ی عشق  
می‌افزایم ز هجر تو حدیثی  
به اوراق مصیبت‌نامه‌ی عشق  

============================================  

(بابا طاهر)  

اگر دردم یکی بودی چه بودی؟  
وگر غم اندکی بودی چه بودی؟  
به بالینم حبیبی یا طبیبی  
از این دو گر یکی بودی چه بودی؟  
