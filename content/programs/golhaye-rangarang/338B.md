---
date: "2021-02-11"
date_aired: ""
slug: "گلهای-رنگارنگ/۳۳۸ب"
program_type: "گلهای-رنگارنگ"
program_number: '۳۳۸ب'
dastgah: 'ماهور'
singers: ["پوران", "عبدالوهاب شهیدی"]
players: ["روح‌الله خالقی"]
composers: ["مرتضی نی‌داوود"]
poets: ["رهی معیری", "کلیم کاشانی", "سعدی", "حافظ"]
announcers: ["آذر پژوهش"]
draft: false
---

(کلیم کاشانی)  

باد نوروزی به بستان مژده‌ها آورده است  
بلبلان را مایه‌ی برگ و نوا آورده است  
گل چه‌ها در باغ خواهد کرد کز فیض بهار  
هر کجا خاری است یک گلشن صفا آورده است  

---  

(سعدی)  

مرغان چمن نعره‌زنان دیدم و گویان  
زین غنچه که از طرف چمن‌زار برآمد  
کام دلم آن بود که جان بر تو فشانم  
آن کام میسر شد و این کار بر آمد  

---  
(حافظ)  

روز هجران و شب فرقت یار آخر شد  
زدم این فال و گذشت اختر و کار آخر شد  
آن همه ناز و تنعّم که خزان می‌فرمود  
عاقبت در قدم باد بهار آخر شد  
شکر ایزد که به اقبال کله‌گوشه‌ی گل  
نخوت باد دی و شوکت خار آخر شد  

---  

(سعدی)  

آن که هلاک من همی، خواهد و من سلامتش  
هرچه کند ز شاهدی، کس نکند ملامتش  
کاش که در قیامتش، بار دگر بدیدمی  
وآنچه گناه او بود، من بکشم غرامتش  
هرکه هوا گرفت و رفت، از پی آرزوی دل  
گوش مدار سعدیا، بر خبر سلامتش  

---  

(رهی معیری)  

گوشه چشمی به ما کن، درد اسیران دوا کن  
شمع سحرگه چون فشاند قطره‌ی اشکی یاد ما کن  
ای لب نوشین تو صد چشمه‌ی بقا  
ساز طرب ساز و شبی از درم درآ  
یا مده ای راحت جان وعده‌ای مرا یا وفا کن  
داغ حسرت جان‌گداز است  
چاره‌ی ما سوز و ساز است  
ناله‌ی آتشین سر کن ای دل  
وز جدایی چو نی شکوه‌ها کن  
جانم آمد بر لب ای گل  
از نگاهی امشب ای گل  
چاره‌ی عاشق بی‌نوا کن  
دین و دل و جان و جهانم تویی، تویی  
آن‌که بود فتنه‌ی رویت منم، منم  
آن که بود شادی جانم تویی، تویی  
رحمتی بر خسته‌جانی مبتلا کن  
چون بروید در بهاران لاله‌ای یاد ما کن  

---  

(کلیم کاشانی)  

گل چه‌ها در باغ خواهد کرد کز فیض بهار  
هرکجا خاری است یک گلشن صفا آورده است  
