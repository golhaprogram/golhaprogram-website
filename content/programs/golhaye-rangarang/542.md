---
date: "2025-09-27"
date_aired: ""
slug: "گلهای-رنگارنگ/۵۴۲"
program_type: "گلهای-رنگارنگ"
program_number: "۵۴۲"
dastgah: "ماهور"
singers: ["ایرج", "عهدیه"]
players: ["پرویز یاحقی","جهانگیر ملک","مجید نجاحی"]
announcers: ["آذر پژوهش"]
composers: ["جواد معروفی"]
poets: ["امیری فیروزکوهی","حافظ","مفتون امینی","علی اشتری"]
draft: false
---

(امیری فیروزکوهی)

ماهی به جلوه در نظر از هر نظاره‌ای است  
سروی به عشوه در گذر از هر كناره‌ای است  
از بس كه شاهدی است به هر گوشه در خرام  
هر گوشه‌ای ز دیده به كار نظاره‌ای است  
هر ذره از گلم گرو آتشین گلی  
هر پاره از دلم به كف ماه‌پاره‌ای است  
تنها نه هر دو دیده‌ی من محو روی توست  
سوی توام ز هر سر مژگان اشاره‌ای است  
آتش فتد زیاد جوانی به جان من  
هر شب كه نور ماه و فروغ ستاره‌ای است

---

(علی اشتری)

ماییم و همین كنج خرابات و دمی خوش  
گاهی به وفایی خوش و گه با ستمی خوش  
شادیم كه آزاد ز هر بود و نبودیم  
مستیم كه هستیم به هر بیش و كمی خوش  
سرمست به هر شادی و دل‌شاد به هر رنج  
با مهر و وفایی خوش و با درد و غمی خوش  
چون راه تو می‌پویم و چشمم به ره توست  
در هر نظری مستم و در هر قدمی خوش

---

(مفتون امینی)

زیور به خود مبند، كه زیبا ببینمت  
با دیگران مباش، كه تنها ببینمت  
یك جام نوش كردی و مشتاق دیدمت  
جامی دگر بنوش، كه شیدا ببینمت  
بگذشت در فراق تو شبهای بی‌شمار  
هر شب در این امید، كه فردا ببینمت  
منت‌پذیر قهر و عتاب توام ولی  
می‌خواستم كه بهتر از این‌ها ببینمت

---

(امیری فیروزکوهی)

كاش یك شب می‌شنیدم، بوی آغوش تو را  
خوابگاه از سینه می‌كردم، بر و دوش تو را  
از غرورِ حُسن، چون مهرت به قهر آمیخته است  
لذت شهد است، هم نیش تو، هم نوشِ تو را

---

(حافظ)

الا یا ایها الساقی، ادر كاساً و ناولها  
كه عشق آسان نمود اول، ولی افتاد مشكل‌ها  
به بوی نافه‌ای كآخر صبا زان طره بگشاید  
ز تاب جعد مشكینش، چه خون افتاده در دل‌ها  
مرا در منزل جانان چه امن عیش، چون هر دم  
جرس فریاد می‌دارد، كه بربندید محمل‌ها  
شب تاریك و بیم موج و گردابی چنین هائل  
كجا دانند حال ما سبكباران ساحل‌ها  
همه كارم ز خودكامی به بدنامی كشید آخر  
نهان كی ماند آن رازی كزو سازند محفل‌ها  
به می سجاده رنگین كن گرت پیر مغان گوید  
كه سالك بی‌خبر نبوَد ز راه و رسم منزل‌ها

---

