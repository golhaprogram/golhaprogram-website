---
date: "2025-09-13"
date_aired: ""
slug: "گلهای-رنگارنگ/۵۶۳"
program_type: "گلهای-رنگارنگ"
program_number: "۵۶۳"
dastgah: "شور"
singers: ["جمال وفایی","پروین"]
players: ["حبیب‌الله بدیعی", "جهانگیر ملک","منصور صارمی"]
composers: ["مهدی خالدی"]
announcers: ["روشنک"]
poets: ["رفیق اصفهانی", "معینی کرمانشاهی","فروغی بسطامی","حافظ "]
draft: false
---

(فروغی بسطامی)  

ای كاش جان بخواهد معشوق جانی ما  
تا مدعی بمیرد از جان‌فشانی ما  
گر در میان نباشد پای وصال جانان  
مردن چه فرق دارد با زندگانی ما  
در عالم محبت الفت به هم گرفتند  
نامهربانی او، با مهربانی ما  
در عین بی‌زبانی با او به گفتگوییم  
کیفیت غریبی است در بی‌‌زبانی ما  
تا بی‌نشان نگشتیم از وی نشان نجستیم  
غافل خبر ندارد از بی‌نشانی ما

---

(رفیق اصفهانی)

بی‌قرارم از فراق یار، یار من كجاست  
مایه‌ی آرام جانِ بی‌قرار من كجاست  
بود از شمعِ رخِ ماهی، فروزان محفلم  
آن چراغ محفل و شب‌های تار من كجاست  
هركجا رفتم ندیدم، زان امید دل نشان  
یارب امّید دل امّیدوار من كجاست  
نیست در دستم عنان دل، خدا را دوستان  
آن كه برد از كف، عنان اختیار من كجاست

---

(حافظ)

بالابلندِ عشوه‌گرِ نقش‌بازِ من  
كوتاه كرد، قصه‌ی زهد دراز من  
دیدی دلا كه آخر پیری و زهد و علم  
با من چه كرد، دیده‌ی معشوقه‌باز من

---

(معینی کرمانشاهی)

فریاد یارب یاربم، از گوشه‌ی میخانه‌ها  
فریاد واهجران من، هرشب به گردون می‌رود  
با گردش پیمانه‌ها، هر شب به گردون می‌رود  
بنگر كه بی او عمر من، چون می‌رود، چون می‌رود  
هرکس در این دشت جنون  
باشد به عشقی مبتلا  
گل چیند از راه وفا  
خار غم لیلا ولی  
در چشم مجنون می‌رود  
در چشم مجنون می‌رود  
مستی بی غم نبوَد، بی غم عالم نبوَد  
اما غم عشق بتان، باشد صفای این جهان  
باز كه این غم روز و شب، از چشم من خون می‌رود  
عاشق شدم، بی دل شدم  
در عاشقی كامل شدم  
در مكتب دیوانگی، عاقل شدم، عاقل شدم  

---