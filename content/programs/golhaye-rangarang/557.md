---
date: "2025-09-15"
date_aired: ""
slug: "گلهای-رنگارنگ/۵۵۷"
program_type: "گلهای-رنگارنگ"
program_number: "۵۵۷"
dastgah: "ماهور"
singers: ["محمودی خوانساری","الهه"]
players: ["همایون خرم","مجید نجاحی","امیرناصر افتتاح"]
composers: ["جواد لشگری"]
arrangers: ["جواد معروفی"]
announcers: ["رضا معینی","ناصر احمدی"]
poets: ["پژمان بختیاری","بهادر یگانه","فروغی بسطامی"]
draft: false
---

(پژمان بختیاری)

ای كوروش بزرگ كه هرجا دلی است پاك  
افتاده بی‌دریغ به خَمِ كمند توست  
بنیان‌گزار كاخ شهنشاهی عجم  
اندیشه‌ی تو، عزم تو، دست بلند توست  
بر چهار حرف نام تو گویی نهاده است  
اركان چهارگانه‌ی دنیای راستی  
نقش تو گشته با ابدیت قرین  
كه هست مانند آفتاب مُبَرّا ز كاستی  
تخت جهان خدایی و دیهیم خسروی  
شاید تو را كه بخت جوان است و عقل پیر  
این است سرنوشت تو ای فوق سرنوشت  
در رفته بی‌نظیر و در آینده كم‌نظیر  
ای شه تو اورمزد نه‌ای، لیك همچو اوست  
انصاف و عدل و جُود ز اوصاف ذات تو  
دی نیك بوده‌ای تو و امروز نیك كز آنك  
باقی به ذات توست خدایی صفات تو

---

(پژمان بختیاری)

گیتی كهن شود به همه حال و آدمی است  
كش با فروغ راستی از پایه نو كند  
خوشبخت آن‌که دامن این خاك پاك را  
كارد به دوستی و به پاكی درو كند  
بنگر به چشم دانش و بینش كه بسته است  
آیین سرفرازی مردم به مردمی  
فخر بشر به رنگ و به كیش و نژاد نیست  
فرزند آدمی بود ای دوست آدمی  
دامان و دست و سینه و چشم و زبان پاك  
سرمایه‌ی بزرگی مردان آریاست  
ماییم و راه راست به پنهان و آشكار  
کژپویی و دروغ و دورنگی نه كار ماست  
شادم كه روزگار پس از ما به نام ما  
سازد ز رادمردی و آزرم دفتری  
در كار نیك و گفته‌ی نیك و منشت نیك  
از ما سخن كنند به هر بوم و هر بری  
بگذار تا كه مهر جهان‌تاب آریا  
پیوسته پرفروغ بماند چنان‌كه هست  
ماییم فرع و سنت جاوید ماست اصل  
آن گر رود ز دست غمی نیست این به‌جاست  
چون دشمنی شكسته شود در نبردگاه  
دین و زبان و پیشه‌ی او در پناه ماست  
شهری كه شد گشوده ز تاراج، ایمن است  
یغماگری نه كار همایون‌سپاه ماست  
كی باشد ای خدا كه زمین داوران دهر  
کمتر سخن ز قدرت تیغ دودم كنند  
در رفع مشكلی كه به جز كین و آز نیست  
شمشیر در نیام و خرد را حکم كنند

---

(بهادر یگانه)

ای میهن ای گهواره‌ی آرامش من  
ایران من ای مایه‌ی آسایش من  
ای نام تو از خنده‌ی گل دلنشین‌تر  
ای عشق تو از آتش می آتشین‌تر  
ای چشم گیتی روشن از نور جمالت  
شور افكند اندر خیالت  
ای عشق تو شور و پری چون جام باده  
دل‌دادگان جان در رهت بركف نهاده  
ای مایه‌ی شوق و نشاط و شادمانی  
ای خوش‌تر از شور جوانی  
هر سوی تو بی نقش و گویی چون دماوند  
دل كرده با مهر تو پیوند  
ای كعبه‌ی عشق و امید و آرزوها  
باشد نگهدارت خداوند

---

(پژمان بختیاری)

بس قرن ها گذشت و جهان غرق حیرت است  
ای كوروش بزرگ ز ایران خدایی‌ات  
منت خدای را كه همایون شهنشهی  
بنشسته بر اریكه فرمانروایی‌ات  
با همت تو كاخ شهنشاهی عجم  
افراخت سر به چرخ و فروغ مهی گرفت  
امروز هم نبیره فرخنده‌بخت تو  
با دست عدل رایت شاهنشهی گرفت  
امروز خسروان و سران بزرگ دهر  
هستند میهمان تو و میهمان او  
در كاخ داریوش به عزت نشستند  
بر خوان نعمت تو و گسترده خوان او  
ای میزبان شاهان در قرن‌های دور  
بودند میهمان تو شاهنشهان بسی  
و امروز هم به یاد تو گیرند جام می  
شاهان كامران جهان بی‌گمان بسی

---

(فروغی بسطامی)

یار اگر جلوه كند، دادن جان این‌همه نیست  
عشق اگر خیمه زند، ملك جهان این‌همه نیست  
نكته‌ای هست در این پرده كه عاشق داند  
ور نه چشم و لب و رخسار و دهان، این‌همه نیست  
كوه‌كن تا به دل اندیشه‌ی شیرین دارد  
گر به مژگان بکَند كوه گران، این‌همه نیست  
جام می نوش به یاد شه فرخنده‌شعار  
كه مدار فلك و دور زمان این‌همه نیست
