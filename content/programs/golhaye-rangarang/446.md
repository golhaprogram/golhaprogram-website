---
date: "2021-11-12"
date_aired: ""
slug: "گلهای-رنگارنگ/۴۴۶"
program_type: "گلهای-رنگارنگ"
program_number: '۴۴۶'
dastgah: 'ماهور'
singers: ["سیما بینا", "حسین قوامی"]
players: ["مجید نجاحی", "حبیب‌الله بدیعی"]
composers: ["علی‌نقی وزیری"]
announcers: ["آذر پژوهش"]
poets: ["سعدی", "کمال خجندی"]
audio_url: "https://golhaprogram.com/wp-content/uploads/2021/11/GR_446_SimaBina_Ghavami.mp3"
draft: false
---

(سعدی)  

به از تو مادر گیتی به عمر خود فرزند  
نیاورَد که همین بود حد زیبایی  
دوروزه باقی عمرم فدای جان تو باد  
اگر بکاهی و بر عمر خود بیفزایی  

============================================  

(سعدی)  

دل و کشورت جمع و معمور باد  
ز مُلکت پراکندگی دور باد  
تو آن دُرّ مکنون یک‌دانه‌ای  
که پیرایه‌ی سلطنت‌خانه‌ای  
جهانت به کام و فلک یار باد  
جهان‌آفرینت نگهدار باد  

============================================  

(سعدی)  

من خود ای ساقی از این شوق که دارم مستم  
تو به یک جرعه‌ی دیگر ببری از دستم  
آنچه کوته‌نظرانند به ایشان پیمای  
که حریفان ز مُل و من ز تامّل مستم  
پیش از آب و گلِ من، در دلِ من مهرِ تو بود  
با خود آوردم از آنجا، نه به خود بر بستم  

============================================  

(سعدی)  

ای در بقای عمر تو خیر جهانیان  
باقی مباد هر که نخواهد بقای تو  
یارب رضای او تو برآور به فضل خویش  
کو روز و شب نمی‌طلبد جز رضای تو  

============================================  

(کمال خجندی)  

عاشقان خط تو را مشک ختا می‌گویند  
گر خط آن‌است که داری، نه خطا می‌گویند  
طاق ابروی تو را گوشه‌نشینان جهان  
قبله‌ی دعوت و محراب دعا می‌گویند  
بی‌دلان زخم تو را مرهم جان می‌شمرند  
خستگان درد تو را عین دوا می‌گویند  
خط سبز و لب می‌گون تو را زنده‌دلان  
به لطافت خضر و آب بقا می‌گویند  
تا به وصف تو گشودیم زبان پیش کمال  
قدسیان بر فلک از گفته‌ی ما می‌گویند  

============================================  

(سعدی)  

این منتی بر اهل زمین بود از آسمان  
وین رحمت خدای جهان بود بر جهان  
حق را به روزگار تو بر خلق منتی است  
کاندر حساب عقل نیاید شمار آن  
