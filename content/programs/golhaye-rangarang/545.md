---
date: "2025-09-23"
date_aired: ""
slug: "گلهای-رنگارنگ/۵۴۵"
program_type: "گلهای-رنگارنگ"
program_number: "۵۴۵"
dastgah: "بیات اصفهان"
singers: ["اکبر گلپایگانی", "مهستی"]
players: ["همایون خرم","امیرناصر افتتاح","مجید نجاحی"]
announcers: ["فیروزه امیرمعز"]
composers: ["همایون خرم"]
arrangers: ["همایون خرم"]
poets: ["گلچین معانی", "ابوالحسن ورزی", "تورج نگهبان","زلالی خوانساری"]
draft: false
---

(ابوالحسن ورزی)

باد بهار آمد و آورد بوی تو  
شد تازه باز، در دل من آرزوی تو  
در آرزوی آن كه چو گل در برت كشم  
هر صبح چون نسیم، دویدم به كوی تو

---

(تورج نگهبان)

بعد از تو هم، در بستر غم می‌توان خفت  
بعد از تو هم، با دل سخن‌ها می‌توان گفت  
بعد از تو هم، این سوز هجران  
هرگز نمی‌آید به پایان  
بی تو هم، این عشق بی‌فرجام من  
شاید كه پا برجا بماند، یا نماند  
بی تو هم، دریای بی‌آرام دل  
شاید به طوفانم كشاند، یا براند  
من كه رسوای دل استم، كِی ز غم پروا كنم  
می‌روم عشق و وفا را، بعد از این رسوا كنم  
دل به دریا می‌زنم  
تا كه دل، دریا كنم  
دل كِی شود آزاد از این غم  
فریاد از این دل، داد از این غم  
جز غم چه بود، این عشقِ رسوا  
شد هستی‌ام بر باد، از این غم  

---

(ابوالحسن ورزی)

چون غنچه‌ای كه باز شود در سپیده‌دم  
گردد شكفته این دلِ پرخون به روی تو  
تا پاك‌تر به روی تو افتد نگاه من  
خود را به اشک شوید و آید به سوی تو  
پروانه و نسیم و من ای گلبن مراد  
هستیم روز و شب، همه در جستجوی تو  
دانی چه شد نصیب من از نوبهار عشق  
گل‌های حسرتی كه فكندم به كوی تو  

---

(زلالی خوانساری)

ز بس لبریز مهرش شد درونم  
نمی‌گنجد به خونم رنگ خونم  
كه دل خود قطره‌اشكی سرنگون است  
چو عاشق می‌شود دریای خون است  
نسیم آمد به طرف باغ سرمست  
سرِ زنجیرِ موجِ آب، در دست  
نسیمی كز خرامش غم نخیزد  
بلرزد گل وز آن شبنم نریزد  
ز بس لبریز مهرش شد درونم  
نمی‌گنجد به خونم رنگ خونم

---

(احمد گلچین معانی)

مه روی تو، شب موی تو، گل بوی تو دارد  
گلزار جهان، خرمی از روی تو دارد  
نرگس كه نظرباز بوَد در صف گل‌ها  
تا چشم تو را دید، نظر سوی تو دارد

---