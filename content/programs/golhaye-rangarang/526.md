---
date: "2025-10-15"
date_aired: ""
slug: "گلهای-رنگارنگ/۵۲۶"
program_type: "گلهای-رنگارنگ"
program_number: "۵۲۶"
dastgah: "بیات اصفهان"
singers: ["ایرج","مرضیه"]
players: ["فرهنگ شریف","جهانگیر ملک"]
announcers: ["آذر پژوهش"]
composers: ["انوشیروان روحانی"]
arrangers: ["انوشیروان روحانی"]
poets: ["حافظ","موید ثابتی","هدایت‌الله نیرسینا","پرتو بیضایی"] 
draft: false
---

(پرتو بیضایی)

یارب از این بیش بین عاشقان افسانه‌ام كن   
بی‌خودی دردی نكرد از من دوا، دیوانه‌ام كن  
گرچه همچون شمع می‌سوزد سراپای وجودم  
گرم‌تر می‌بایدم تن، بعد از این پروانه‌ام كن  
دوست شد گر او به من، گو عالمی باشند دشمن  
آشنایی با وی‌ام بس، از جهان بیگانه‌ام كن  

---

(هدایت‌الله نیرسینا)

به گیسوی زرین، به مژگان زیبا  
تو نازآفرین، از چه می‌نازی  
به چشمان آبی، كه ماند به دریا  
دلم موج خون، از چه می‌سازی  
تو نازآفرین، از چه می‌نازی  
تو را می‌شناسم به جادوگری  
كه رقص تو ماند، به رقص پری  
سِحرانگیزی، افسون‌سازی  
یك جهان حسنی، یك چمن نازی  
هستی‌سوزی، بزم‌افروزی  
بس كه زیبایی، بس كه طنازی  
زین فسون‌كاری، گر تو مغروری  
مست و مفتون، از چشم مخموری  
كن نگه، من هم یك جهان شورم  
شعله‌ی عشقم، چشمه‌ی نورم  
چو شمعی به شب‌ها، بسوزم ز تب‌ها  
چو من برفروزم، تو را هم بسوزم، چو پروانه‌ای  
از آن حسن و نام، نماند به جا، جز افسانه‌ای  
چو آن کوی او، كه ماند ز دور، به كاشانه‌ای    

---

(موید ثابتی)

تُركِ چشمش از نگاهی، غارت دل كرد و رفت  
آمد و كار مرا، یك‌باره مشكل كرد و رفت  
آن سروش نیك‌بختی، در دلم دیری نماند  
آمد و یك‌چند در این خانه منزل كرد و رفت  
داشتم از عشق او در دل، دوصد نقش امید  
لیك هر نقشی كه در دل بود، زایل كرد و رفت  
خواست تا سازد خلاص از غم مرا، از من گسست  
چاره‌ی كار من آسان بود، مشكل كرد و رفت  

---

(حافظ)

صبح است ساقیا، قدحی پرشراب كن  
دور فلك درنگ ندارد، شتاب كن  
زان پیش‌تر كه عالم فانی شود خراب  
ما را ز جام باده‌ی گلگون خراب كن  
خورشید می ز مشرق ساغر طلوع كرد  
گر برگ عیش می‌طلبی ترك خواب كن  

---

(موید ثابتی)

نیامد در برم جانانم امشب  
نیامد آرزوی جانم امشب  
كجایی ای امید زندگانی  
بیا زین زندگی برهانم امشب  
خدایا با كه گویم حالت دل  
كه سوزد آتش هجرانم امشب

---